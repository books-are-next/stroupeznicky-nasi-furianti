---
contentType: prose
---

JEDNÁNÍ PRVNÍ

Náves v Honicích; celá hloubka jeviště. V pozadí do podkovy selské statky a chalupy; střechy doškové, štíty dřevěné do návsi. V čele chalup po dvou oknech, před nimi zahrádky. V pozadí nalevo domek pěkně obílený s červenou taškovou střechou a věncem, odznakem hospody. V pozadí louže, u ní několik topolů. Na louži plavou husy a kachny. V pozadí napravo o samotě kaplička s dveřmi a dvěma schody do hlediště a s vížkou, v níž je zvonek. Vůkol čtyři lípy. V nejkrajnějším popředí nalevo obecní kovárna s přístřeškem ke kování koní. V popředí napravo chalupa ševce Habršperka; na chalupě tabulka s nápisem:

„Země: Čechy  
Kraj: Písek  
Okres: Mirovice  
Obec: Honice“

Pod touto tabulkou jiná s nápisem švabachem: „Zde se každé žebrání a fedrování zapovídá.“ Pod touto tabulkou dvě ruce; jedna s nápisem „Cesta do Písku“. Druhá s nápisem „Cesta do Radotic“.

Výstup 1

Chýlí se za letního dne k večeru. – V pozadí hrají špačka děti, oděné v šat plátěný – jsou bosy. Napravo u Habršperkovy chalupy hrají tři kluci o fazole do jamky. Před jednou chalupou v pozadí sedí KOŽENÝ na babce a naklepává kladívkem kosu. V kovárně občas buší kladiva o kovadlinu a rohatinu. Rozvojem aktu vyjde KOVÁŘ z kovárny a kouří z krátké dýmky; rozhlédne se vždy vůkol a vrátí se zas do kovárny. V pozadí návsi stojí vůz krytý plachtou. Vedle vozu MARKÝTKA a TOBIÁŠ NEDOCHODIL. Oba prodávají dřevěné nádobí, mísy, různé truhlice, slaňky, krouhadla na zelí, měchačky, ošatky, opálky, dětské hračky, píšťaly, hlavně ale dřevěnky. DUBSKÁ, ŠUMBALKA a jiné sousedky kupují. Houf dětí očumuje kol. Matky kupují jim píšťalky a hračky – kluci pískají a skotačí v pozadí, pobíhajíce v nových dřevěnkách. – V popředí HABRŠPERK, vyjde ze své chalupy a stírá si pot z čela. Proti němu přichází z jiné strany BLÁHA. Oba kouří z krátkých dýmek.

BLÁHA: Dej pámbu dobrej večer, Josefe!

HABRŠPERK: Dejž to pámbu, Valentýnku!

BLÁHA: No, co děláš, kamaráde?

HABRŠPERK: Ale prosím tě _(stírá si pot z čela)_ – den před poutí – to víš, bude muzika, a to má švec vždycky pilno. Vyšel jsem se drobet ochladit. _(Ohlédne se a spatří Markýtčin vůz.)_ I, koukej, Valentýnku, přijeli od Domažlic buláci s dřevěným nádobím.

BLÁHA _(vesele)_: Ale, vždyť je to ta hezká Markýtka, co tu byla loni o pouti. _(Volá.)_ I to jsou k nám hosti, panno Markýtko!

Markýtka _(jde do popředí a pozdravuje BLÁHU i HABRŠPERKA, mluví domažlickým nářečím)_: Šťastnej dobrej večer, sousedi!

HabRšperk, BLÁHA: I dejž to pámbu, panno Markýtko!

Habršperk _(žertovně)_: I čechmanta, panno Markýtko, vy jste letos ještě hezčí, než jste byla loni. Tváře máte jako maliny. _(Chce ji obejmout.)_

Markýtka _(odstrčí jej rázně loktem)_: Hýč! Ty maleny pro vás nerostly! _(Odskočí.)_

BLÁHA _(přiskočí k ní z druhé strany a chce ji obejmout)_: Ale pro mě, viďte, panno Markýtko!

Markýtka _(odstrčí BLÁHU)_: Ale dite! Pro vás, strejko, teky ne. _(Podepře si ruce o boky a stojí mezi nimi.)_ I koukejme na to, jak jsou v týhle vsi mužský mlsní.

BLÁHA: Inu, prosím vás, nedivte se nám – tuhle můj kamarád je vdovec a já starý mládenec. _(Opravdově.)_ No, ale, já myslím, panno Markýtko, že se na nás nehněváte.

HABRŠPERK: To já taky doufám.

Markýtka _(bodře a srdečně, podávajíc jim ruce)_: No, to bych bula pěkný divče, abych se hned pro každý špás hněvala. Já mám veselost ráda, ale proto nejsem žádná špatná holka! 

BLÁHA: Nu, a jářku, panno Markýtko, kdepak budete přes noc?

MARKÝTKA: Bratr bude spát s naší kobylou v maštali v hospodě a já budu spát hyndle u kapličky v našem voze pod plachtou… _(Ohlédne se k vozu.)_ Ale pro pána krále, já se tu dám do řeči a bratr má u vozu plno lidí! Nehněvejte se, já musím mu pomoct. _(Odběhne k vozu.)_

BLÁHA: Je to holka, co?

HABRŠPERK: Jak angrešt. – No, ale jářku, poslouchej, Valentýnku, jestlipak ti přeci dají sedláci to ponocenství?

BLÁHA: Inu víš, já si tuhle napsal žádost k výboru. _(Ukazuje papír, který měl v kapse.)_ A poněvadž se o to nikdo víc neuchází než já, tak myslím, že mi to dají. Ale, víš, držím to v tajnosti, aby mi to nikdo nekazil. Mně by bylo těch 130 zlatých ročně dobrých. Náš starosta Dubský, ten mi dá jistě hlas – s tím jsem mluvil a Dubská mi to taky slíbila. Ona mi přeje, protože jsem byl vojákem jako její nebožtík syn Josef. – Člověk tak u nich podělkuje…

HABRŠPERK: Že je ti Dubská dobrá, to je, brachu, něco – to víš, ta vládne obcí jako ňáký monarcha. V obecním výboru má první slovo. _(Starostlivě.)_ Ale jak to bude s Buškem?

BLÁHA: No víš, Bušek mne rád nemá. Ale Václav Dubských si vezme Verunku Buškojc – a to jistě Dubský přemluví Buška, aby mi dal taky hlas –

HABRŠPERK: No, nevím, nevím, ten tě má rád jako hřebík v oku. Když jsi tenkrát vypravoval v kovárně o těch šífech v Triestu na moři, co je ženou parou –

BLÁHA: Já vím. Tenkrát mi Bušek řekl, že prý balamutím sedláky. To prej by, když se vařejí v hrnci brambory, mohli taky tou parou šífy hnát. – Prál.

HABRŠPERK: A tys mu na to přede všema řekl, že je nevzdělanej člověk, a od tý doby má na tebe zkřesáno.

BLÁHA: A jak! Ale poslyš! Onehdy jsem šel se Šumbalem do Písku na jarmark. Cestou jsem mu řekl, že si o to ponocenství zadám, a on mi slíbil, že mi dá hlas.

HABRŠPERK: Nu, to je tuze dobře.

BLÁHA: Večer jsme byli v hospodě „na štychu“. Nu a víš, jaký je Šumbal karbaník.

HABRŠPERK: Košili by z těla prohrál v největším mrazu.

BLÁHA: Nutil mne do hry – já nehraju – to víš, ale já mu to nechtěl odříct… Ale mrzelo mě to – seděl tam taky šenkýř Marek a krejčí Fiala. Já vyhrál pět zlatejch. Ale vtom přišli sedláci z Malčic, dali se s ním do ferbla, a on prohrál 120 zlatejch, který stržil za krávu. Cestou domů mi řekl, že to muší před ženou zapřít. „Inu,“ prál, „řeknu ženě, že se Buškovi nedostávalo na ten pár koní, co koupil, a že jsem mu těch 120 zlatejch půjčil.“ Ale Bušková že o tom nesmí vědět.

HABRŠPERK: Já rozumím. Ale jestli se to Šumbalka dozví, pomoz mu pámbu. Ta mu stáhne kůži přes hlavu. To víš, ta je na něj kat! No a což ostatní vejboři – Šmejkal a Kožený?

BLÁHA: Ti se budou řídit podle Dubskýho a Buška. Vždyť přeci víš, že jsou to nevzdělanci.

HABRŠPERK: Ale prosím tě – nevzdělanci jsou všichni naši sedláci dohromady! Plátěná vrchnost! Jaktěživ žádnej nepřišel dál než do Strakonic na jarmark koupit kobylu.

BLÁHA: To je má řeč! Jediný vzdělaní lidé v naší vsi jsme my dva – ty a já - protože –

Oba najednou: Protože jsme byli ve světě.

Oba najednou: To je to.

HABRŠPERK: Příkladně já jsem se vyučil svýmu řemeslu v Písku; byl jsem na přeučenou ve Vídni a potom jsem se pustil do Grázu a do Triestu, poněvadž jsem byl vždycky žádostiv vidět moře a šífy; víš, ty, co je ženou parou…

BLÁHA _(hodí nedbale rukou)_: Já vím.

HABRŠPERK: Potom jsem dělal v Inšpruku, to je tam dole v Tylořích, víš tam, co je vůkol samá skála.

BLÁHA _(hodí nedbale rukou)_: Já vím – já tam ležel s regementem.

Habršperk: A potom jsem dělal dvě léta v Praze. Jó, holečku, to je ňákýho světa.

BLÁHA: Ale proto jsi taky vzdělanej člověk. – No a mě odvedli k píseckýmu regementu. Potom jsem byl v Peštu, ve Vídni, v Inšpruku a roku padesátého devátého, když náš císař pán šel na sardýnskýho krále, byl jsem v Netalii třikrát v ohni. – To je, holečku, taky kus světa.

HABRŠPERK: A proto jsi taky vzdělanej člověk.

BLÁHA: Jakpak ne – jako ty. A když tak my dva začneme řeč o světě s panem farářem z Radotic – to sedláci koukají.

HABRŠPERK: No, víš, on taky kouká někdy sám pan farář – a je to přeci člověk učenej.

BLÁHA _(pohrdavě)_: Učenej – učenej. Ale co je mu to platný? Mezi učeným a vzdělaným člověkem máš – rozumíš – tenhle rozdíl: učenej člověk to má všecko z kněh a z mapy, ale my tam všude byli a všecko jsme to viděli.

HABRŠPERK: Ale to je to! _(Ohlédne se napravo.)_ Koukej, tamhle jde Václav s Verunkou. – Poslouchej, dej mi nacpat, došel mi tabák.

BLÁHA mu dá měchuřinu. HABRŠPERK si nacpává. Oba odstoupí, posadí se na lávku před Habršperkovu chalupu, kouří a povídají si.

Výstup 2

VÁCLAV, VERUNKA z pravé strany. PŘEDEŠLÍ.

VÁCLAV nese kosu. VERUNKA nese hrábě.

VÁCLAV: Víš, Verunko, já letos časně z jara vybral v Dubině hnízdo drozdů a jednoho samečka jsem pro tebe naučil hvízdat písničku.

Verunka _(radostně a rychle_): Drozda? Pro mě? – Písničku? Ale jdi! A jakou?

Václav _(teskně)_: Inu, víš, nu – tu zamilovanou písničku mýho nebožtíka bratra Josefa, co pad v bitvě u Náchoda – víš tu „V kvetoucím věku svojí mladosti…“.

Verunka _(zpívá)_:  
V kvetoucím věku svojí mladosti  
zbaven všechněch svobod  
i vší radosti –  
neb stav vojanský  
ten na mě čekal…

_(Vřele a srdečně.)_ Vidíš, Václave, když slyším tuhle písničku, jako bych viděla před sebou tvýho nebožtíka bratra Josefa, když tu byl v uniformě na felabu. A když potom přišlo od ouřadu, že v tej vojně pad, tak jsem měla hroznou lítost.

Václav _(smutně)_: Inu, milá Verunko, když my si u nás doma na to vzpomeneme…

Verunka: Nu ale, Václave, tys udělal bratrovi krásnou památku. Založil jsi z jeho podílu při radotickém záduší fundací na dvě mše do roka, na den jeho narození a na den bitvy u Náchoda, a potom jsi dal postavit krásnej, kamennej kříž na rozcestí u našich polí. A když tak člověk čte ten nápis na kříži _(ukazuje prstem)_: „Na památku Josefa Dubskýho, který padl v roku šedesátým šestým v bitvě u Náchoda, postavil jeho bratr Václav Dubský. – Pomodlete se za jeho duši.“ – když to tak člověk čte, to si hned pomyslí: Inu, tenhle Václav je jistě ňákej dobrej člověk… No a potom tenkrát, víš, když radotickej pan farář ten kříž světil a držel tu řeč o tvé lásce bratrské, tenkrát jsem tak usedavě plakala a řekla jsem si: Tenhle Václav má dobrý srdce, toho bych chtěla jednou za muže.

Václav _(srdečně)_: A vidíš, Verunko, já tě tenkrát viděl plakat a taky jsem si hned pomyslil, že máš dobrý srdce! A od tý doby mi kolikrát napadlo: až se budeš chtít jednou oženit, jinou si nebudeš namlouvat než Verunku.

Verunka _(radostně)_: No a vidíš, dočkali jsme se toho. _(Spěšně, a tím se prozradí.)_ Naši staří nemají nic proti tomu.

Václav _(rychle a žertem)_: A jakpak ty to víš?

Verunka _(rozpačitě)_: Já už s naší pajmámou o tom mluvila.

VÁCLAV: A jdi! – Ale, abych ti pravdu řek – já už s naší pajmámou taky.

Verunka: Ty taky?

Václav _(vezme Verunku za ruce radostně)_: I bodejť. A poněvadž máme oba pěkný živobytí, budeme spolu šťastni. _(Šetrně.)_ Nu a víš, Verunko – nadělí-li nám pámbíček _(poněkud rozpačitě)_, víš – taky ještě tak něco maličkýho…

Verunka _(ostýchavě klopí oči, ale přece srdečně)_: No víš – Václave – to já myslím – že nám pámbu jistě nadělí –

Václav _(radostně a srdečně)_: I moje zlatá, zlatá Verunko, to bysme měli za živa na zemi nebe –

Verunka: Ale teď, Václave, s pánembohem, musím domu. Tu máš svou kazajku. Dobrou noc…!

Václav _(srdečně)_: Dobrou noc, má zlatá Verunko, dobrou noc… _(Tiskne jí ruce.)_

VERUNKA odběhne do statku v pozadí nalevo.

Václav _(srdečně a prostě, ale jadrně)_: Já mám tu holku rád, že bych pro ni do ohně skočil! _(Odchází k BLÁHOVI a HABRŠPERKOVI.)_

Výstup 3

HABRŠPERK a BLÁHA na lávce. V pozadí MARKÝTKA a TOBIÁŠ. V hovoru s nimi ŠUMBALKA, DUBSKÁ a houf jiných žen, které kupují dřevěné nádobí… BUŠEK a DUBSKÝ přicházejí z pravé strany. EHRMANN objeví se u kovárny a mluví s KOVÁŘEM.

BUŠEK _(ukazuje za VÁCLAVEM a VERUNKOU)_: No, jářku, Filipe, sluší jim to, co?

DUBSKÝ: Tuze pěkně.

BUŠEK: No, já si myslím, že si hnedle plácnem a řeknem, dej pámbu štěstí.

DUBSKÝ: To já myslím taky, ale – _(Rozpačitě.)_ Vidíš, Jakube, já nevím, jak bych ti to řekl – neměj mi to za zlý, ale jedno mě na tebe vždycky mordsky dopaluje.

BUŠEK: No tak co?

DUBSKÝ: No, nehněvej se, ale to tvé pytlačení! Zase prej jsi koupil novou flintu, kterou ti dohodil Žid Marek.

BUŠEK _(rozmrzen)_: Ale, prosím tě, Filipe, jakýpak pytlačení? Já mám svý grunty u panskýho lesa, a když se ta panská potvora zaječí celej rok na nich pase a já si někdy k podzimku na ni počkám a zastřelím ji – jakýpak je to hřích?

DUBSKÝ: Inu hřích – jakýpak hřích, zabít panskýho zajíce! Ale panští fořti na tebe žalovali u žandarmerie a četníci dávají pořád pozor, každou chvíli jsou tu z čista jasna. A kdyby tě jednou dopadli a měli na to svědka… No, tys přeci prvním radním v obci – –

BUŠEK _(hodí rukou)_: I, bodejť, já jsem tak hloupej…

DUBSKÝ: Inu, Jakube, všeho do času – Nu a tak, moc-li bys dal Verunce…?

BUŠEK: Napřed řekni ty, co dáš Václavovi. _(Spatří EHRMANNA.)_ Hej, jářku, Marku, pojďte sem – smlouváme se tu o Verunku a Václava – –

Ehrmann _(přistoupí úlisně)_: Pámbu dej dobrý večer…

DUBSKÝ: No víš, já mám v naší vesnici dva grunty; popustím Václavovi ten větší a na menším budu do smrti hospodařit a dám z něj svýmu pantátovi Petrovi vejminěk. – A moc-li bys dal ty Verunce přínosu?

BUŠEK: Já mám pro ni v píseckej záložně sedum tisíc zlatejch. _(K EHRMANNOVI.)_ To je přeci pěknej peníz, co?

EHRMANN: Pámbůh ví, to je tuze pěkný peníz.

DUBSKÝ _(k EHRMANNOVI)_: No ale na takový dva grunty, na kte­rejch není v knihách ani groše dluhu – to není tak moc.

Ehrmann _(obojetně, krče rameny)_: Inu, ovšem, na takový dva grunty – –

DUBSKÝ: No – Jakube – na osum bys nešel?

BUŠEK: To nemůžu. Na mou duši ne! Víš, že mám ještě kluka, to bych ho o tisíc zlatejch okrad.

DUBSKÝ _(váhavé a jako zklamán)_: No, já si to tak představoval na těch osum tisíc. – No ale víš co – přidej ten pár koní, co jsi koupil onehdy o píseckým jarmarce – – _(Podává mu ruku.)_

BUŠEK _(vzdorovitě)_: A vidíš, Filipe, to neudělám! _(K EHRMANNOVI.)_ To jistě, Marku, uznáte, že udělat nemůžu.

Ehrmann _(obojetně a potutelně)_: Inu, to ovšem pantáta nemůže.

DUBSKÝ _(dosti ostře)_: Cože, Marku? Ten pár koní že by nemohl přidat?

Ehrmann _(k DUBSKÉMU obojetně, krče rameny)_: Inu, pantáto, moh by, kdyby chtěl.

BUŠEK _(vzdorovitě)_: A vidíš, to já zrovna neudělám.

DUBSKÝ. A vidíš, to já taky ne…!

Mezi touto poslední řečí odejdou všichni tři ke kovárně, kde se dají do řeči s KOVÁŘEM a usadí se pod přístřeškem. – BLÁHA a HABRŠPERK sedí před chalupou, a hovoříce, kouří z dýmek. HABRŠPERK leští pár vysokých bot, které jsou naraženy na deskách.

Výstup 4

FIALOVÁ, KRYSTÝNA, za ní ostatních šest DĚTÍ seřaděno tak, že za Krystýnou, která je nejstarší, stojí ostatní dle výšky v tom pořadu, že je nejmenší dítě FILÍPEK poslední. – PŘEDEŠLÍ.

FIALOVÁ _(přísně k DĚTEM)_: Já sem přivedu _(ukáže ke kovárně)_ tamhle vašeho kmotříčka Buška s pantátou Dubským a dám jim žádost, aby udělali vašeho tatíka ponocným, a vy jim oboum pěkně políbíte ruce. Rozumíte?

Krystýna a všecky děti: Rozumíme, pajmámo!

FIALOVÁ _(ostře)_: Ale to vám, děti, povídám, až řeknu: Nám se vede zle, zle, máme hroznou bídu, tak začnete všecky plakat. A který nebude, tomu doma nabouchám do zad. Rozumíte?

Krystýna a děti: I rozumíme, pajmámo, rozumíme!

FIALOVÁ jde ke kovárně a osloví BUŠKA a DUBSKÉHO, s nimiž mluví.

Filípek _(pětiletý, drzé dítě – ke KRYSTÝNĚ)_: Já budu plakat jako to naše telátko, když ho odstavili od kravičky.

HABRŠPERK a BLÁHA neslyšeli hovor FIALČIN s dětmi, povšimnou si nyní DĚTÍ a jdou k nim.

Habršperk _(k DĚTEM)_: No, no, copak jste se tak přihnali? – Jářku, Krystýnko, když jsem šel dnes ráno okolo vaší chalupy, slyšel jsem tě zpívat.

Krystýna _(přihlouplé děvče, živě)_: Jó, hejtež, já mám novou písničku. Já se ji vydlužila a opsala jsem si ji. Víte, tu, co začíná _(zpívá hloupě a falešně a dává si oběma rukama nemotorně takt)_:

Na hranicích města německého  
stojí tam na skále skvostný hrad,  
tam, kde srdce reka v těle věje,  
v něm přebýval Fridolín hrabě.

_(Když dozpívá, otře si rukávem nos.)_

Habršperk _(k BLÁHOVI)_: Ty, ta holka má skopovou notu. _(Ke KRYS­TÝNĚ, jíž si dobírá.)_ Krystýnko, ty umíš krásně zpívat!

BLÁHA: No!

Krystýna _(hloupě)_: To mi každej říká!

FIALOVÁ vede BUŠKA a DUBSKÉHO do popředí.

Krystýna a všechny ostatní děti _(hrnou se k BUŠKOVI a líbají mu ruce, pak řeknou zdlouhavě, jako by slabikovali ve škole)_: Kmotříčku, pochválen buď Pán Ježíš Kristus!

BUŠEK _(nastavuje ruce a dá si je líbat)_: No, dobře, to je hned vidět zvedené děti.

Krystýna a VŠecky děti _(vrhnou se na DUBSKÉHO a chtějí mu líbat ruce taktéž)_: Pochválen buď Pán Ježíš Kristus!

DUBSKÝ _(si nedá, zdvihne ruce do výše a ustupuje)_: I dejte mi svatej pokoj!

FIALOVÁ _(vyndá papír – žádost a podává ji DUBSKÉMU)_: Pantáto, můj starej vás poníženě prosí, abyste mu dali to ponocování v obci a tuhle si napsal tu žádost k výboru.

DUBSKÝ _(velice překvapen)_: Cože? Váš starej že chce bejt ponocným?

BLÁHA _(v ústraní k HABRŠPERKOVI)_: Koukej, Josefe, krejčí chce bejt ponocným. _(Rozhodne se a vyndá svoji žádost z kapsy.)_ No, počkej!

HABRŠPERK: A tohle je novina!

BUŠEK _(odpovídá DUBSKÉMU)_: No – no – a proč by nemoh bejt ponocným?

BLÁHA _(přistoupí a podá DUBSKÉMU žádost)_: Pantáto, já si tuhle podávám žádost, abych dostal v naší obci to ponocenství.

FIALOVÁ _(nemile překvapena, jedovatě)_: Cože? Vy? Vy chcete bejt ponocným?

BUŠEK: Vy, ponocným? Člověče, vy jste blázen.

BLÁHA: A pantáto, to nejsem. Já sloužil za zdejší obec dvanáct let na vojně. A taková věc, jako je noční hlídka, to je tak nejspíš pro vysloužilýho vojáka, který je zvyklý stát ve dne v noci na vartě…

FIALOVÁ: Ale my máme sedum dětí.

Filípek _(drze)_: Ano, my máme sedum děti!

KRYSTÝNA táhne zpět FILÍPKA.

DUBSKÝ _(k FIALOVÉ)_: Prosím vás, krejčová, jakpak by mohl váš starej ve dne šít, když by mušel celou noc ponocovat…

BLÁHA: Vždyť by to nevydržel, hlídat noc za noc celou obec a vytroubit na buvolí roh každou hodinu pětkrát! Ten nemá podle toho plíce!

FIALOVÁ _(plačtivě)_: Pantáto, my musíme živit sedum krků…

Filípek: Ano, my musíme živit sedum krků.

KRYSTÝNA táhne zpět FILÍPKA.

DUBSKÝ: A což v zimě, až uhodí prudké mrazy –

BLÁHA: To by váš starej zmrz jak opožděný skřivan… A kdyby přišli zlodějové do vsi, tak mu nejdřív ukradnou obecní roh a obecní kožich a ještě mu jich namelou.

HABRŠPERK: Jakože jistě.

FIALOVÁ _(zlostně a ostře)_: Však on by se nedal, rozumíte?

BUŠEK _(nevrle)_: Poslouchejte, Bláho, vy máte hubu jako šlejfernu…

DUBSKÝ: No, vždyť váš starý si přijde řemeslem do roka na pěkný peníze.

FIALOVÁ _(přetváří se a běduje)_: I nepřijde, nepřijde. Práce je málo a samý plátěný dílo a hrubá šerka… A pámbu na nás poslal tuhle těch sedum krků. Celý den by to jedlo, jako kachňata. _(Pláče.)_ Ach, nám se vede zle… zle…

Krystýna a OStatní děti _(počnou najednou plakat a naříkat)_: Ach, nám se vede zle – my máme hlad – My máme hlad… bídu…

FIALOVÁ _(šťouchne DĚTI zezadu)_: Plačte hodně…

BLÁHA _(k FIALOVÉ)_: Poslouchejte, krejčová, vy máte ty svý fakaňata dobře vyexecírovaný, jak zmáčknete pero, začnou vejt jako vlčata. _(Oboří se na DĚTI.)_ Mlčte už, vždyť není vlastního slova slyšet.

KRYSTÝNA a DĚTI se uleknou, odskočí a ztichnou.

FIALOVÁ _(rozběhne se na BLÁHU – zlostně a ostře)_: Cože? Moje děti že vejou jako vlčata? Chuďátka _(hladí je)_, oni pláčou proto, že je chtějí zlí lidé o chlebíček připravit. _(Pláče.)_

DĚTI spustí také a vyjí.

BLÁHA _(oboří se na DĚTI)_: Mlčte už, cikáni!

FIALOVÁ _(hned přestane plakat, dopálená, ostře)_: Cože? Cikáni? Tak vy takhle zlehčujete děti poctivejch rodičů? A mně, poctivou řemeslnici a mistrovou? No, počkejte, on vám můj starej přijde povědít, jsou-li naše děti ňáký cikáňata!

Habršperk _(k BLÁHOVI pohrdavě)_: Ty, krejčí prej si na tebe dojde.

BLÁHA _(směje se pohrdavě)_: No, to jen ať si přijde! Já vám ho navoskuju.

FIALOVÁ _(ještě více dopálená)_: Však on se vás nebude bát! Pojďte, děti!

Filípek _(postaví se proti BLÁHOVI a hrozí mu pěstí)_: Jen počkejte, vy dědku, náš tatínek vám jich namele! Vy ošklivej!

BLÁHA _(oboří se na DĚTI)_: I vy nezvedená cikáňata.

KRYSTÝNA a DĚTI se dají na útěk.

BLÁHA _(hodí po nich čepicí)_: Já vás poženu!

FIALOVÁ s DĚTMI odejde.

BLÁHA _(zdvihá čepici)_: Tohle je čistá famelie!

BLÁHA a HABRŠPERK usadí se zase před chalupou a hovoří živě.

BUŠEK _(k DUBSKÉMU)_: Tak ty, Filipe, nedáš hlas Fialovi? _(Jdou do popředí.)_

DUBSKÝ: To nedám. Ponocenství se nejspíš tak hodí pro vysloužilýho vojáka a Bláha je poctivý chlap.

BUŠEK _(dopálen)_: A já povídám, že není.

DUBSKÝ _(s důrazem)_: A to bych rád věděl, proč.

BUŠEK _(dopálen)_: Protože mi řek do očí, že jsem nevzdělanej člověk – a kdo mi tohle řekne, ten je jistě špatnej chlap. – Však ty si to rozmyslíš a budeš hlasovat pro Fialu –

DUBSKÝ _(drsně)_: A to na mou duši nebudu. Dobrou noc, Jakube…

BUŠEK _(mrzutě a kysele)_: Dobrou noc!

DUBSKÝ odejde do pozadí.

BUŠEK: Hrom by mušel do mě uhodit, kdybych dal hlas tomu Bláhovi, kterej řek, že jsem nevzdělanej člověk! Já, první radní!

ŠUMBALKA _(nese v obou rukou dřevěné nádobí, které koupila od Markýtky; přijdouc k BUŠKOVI, položí nádobí na zem)_: Sousede, já bych si ráda s vámi promluvila – Víte, tak mezi čtyrma očima.

BUŠEK _(žertuje)_: No, no, sousedko, mortete, snad jste nehodila po mně okem?

ŠUMBALKA _(šťouchne ho)_: No, kakramente, vždyť vy byste za to ještě stál! – Víte, sousede, já tuhle nakoupila za pět zlatejch dřevěnýho nádobí – můj starej je u přátel na návštěvě a já nemám doma tulik peněz. – Vy byste mně moh dát těch pět zlatejch na srážku na těch sto dvacet zlatejch, co vám můj starej onehdy o píseckým jarmarce na koupi koní půjčil.

BUŠEK _(velice překvapen)_: Mně že váš starej půjčil sto dvacet zlatejch? – Ale, Šumbalko, co vám to napadá! Ani krejcar mi nepůjčil.

ŠUMBALKA _(chytrácky)_: No, no, jen se tak nedělejte – vy nechcete, aby se to někdo dověděl. _(Šťouchne ho loktem.)_ No, nebujte se, já to nikomu nepovím!

BUŠEK _(důtklivě)_: Ale já vám povídám, že mi nepůjčil ani troník!

ŠUMBALKA _(zaražena)_: Ale starej mi řek, že –

BUŠEK _(uhodí se do prsou)_: Na mou duši ne!

ŠUMBALKA _(vyskočí, trhne sebou, jako by se byla náhle pravdy dovtípila, a vzkřikne v rozčilení nahlas, nedbajíc, že dosud důvěrně s BUŠKEM mluvila)_: Naposled… naposled… Panenko Maria Sepekovská – naposled těch sto dvacet zlatejch v kartách prohrál!

BUŠEK: A to už jistě. A takhle se na mě vymluvil.

ŠUMBALKA _(zatíná zlostí pěsti)_: Kdybych já to jistotně věděla. Matěj, tobě bych já udělala lázeň! –

Výstup 5

PŘEDEŠLÍ, FIALA, FIALOVÁ, KRYSTÝNA a OSTATNÍ DĚTI _ženou se prudce na jeviště._ ŠUMBALKA zatíná pěsti.

FIALOVÁ _(při vstoupení na jeviště k FIALOVI, vztekem jsouc rozpálena)_: Jak povídám, starej, tohle ty nemůžeš tak nechat! On vynadal tvým dětem cikánů!

FIALA _(zlostně)_: Kde je, já ho roztrhám!

ŠUMBALKA, spatříc FIALU, přiskočí rychle, popadne jej za ramena a vleče do popředí. FIALA se ulekne.

ŠUMBALKA _(ostře)_: Poslouchejte, krejčí, vy jste byl také v Písku na jarmarce – hrál tam můj starej v karty, nebo ne?

FIALA _(vítá zlomyslně příležitost, že může uškodit BLÁHOVI)_: I toť se ví, že hrál, pajmámo – hrál _(křičí a ukazuje na BLÁHU)_ tamhle s Bláhou a ten ho odřel!

BLÁHA _(vyskočí popuzen)_: Cože? Já že ho odřel? I ty lháři! – _(K ŠUM­BALCE.)_ Pajmámo, to bylo tak. Váš starej mě nutil, abych si s ním hodil jedníka. Nu, abych si s ním dobrou vůli nezkazil, tak jsem si s ním hodil…

FIALA _(štve)_: Tak vidíte, pajmámo!

BLÁHA _(odstrčí ho)_: Jdi pryč. – _(Vypravuje dál.)_ A vyhrál jsem pět zlatejch.

ŠUMBALKA _(ostře)_: Ke hře jste ho jistě nutil vy, a ne on vás… Vždyť se mi zaklel, než šel na jarmark, na zatracení svý duše, že se na karty ani nepodívá.

BLÁHA: Pajmámo, na mou duši – – Počkejte! _(Jde náhle rychle ke kovárně, kde dosud sedí EHRMANN a rozmlouvá s KOVÁŘEM; popadne EHRMANNA za ruku a vleče ho do popředí.)_ Marku, vy jste ten večer o píseckým jarmarce taky seděl v hospodě na štychu: dosvědčte mi, že mě Šumbal do hry nutil.

Ehrmann _(váhá)_: Inu – já – já – –

BLÁHA mluví se ŠUMBALKOU tiše, ale horlivě dále a snaží se přesvědčit ji, že ŠUMBALA do hry nenutil.

FIALA _(odvede rychle EHRMANNA do popředí – stranou – důvěrně, ale tónem výhrůžným)_: Marku, jestli budete svědčit pro Bláhu, tak vyzradím vaší ženě, že jste sněd v Písku dvě porce vepřoviny.

Ehrmann _(se ulekne)_: I pro pánaboha, pantáto, to neříkejte – ta by dělala rámus!

ŠUMBALKA _(k EHRMANNOVI ostře)_: No, Marku, tak mluvte, kdo koho do karet nutil?

Ehrmann _(v úzkých, obojetně, váhá)_: Nu, pajmámo, já myslím, že nutil…

FIALA _(z pozadí za EHRMANNEM polohlasem, ale výhrůžně)_: Marku, dvě porce vepřoviny.

EHRMANN: … že nutil Bláha Šumbala.

FIALA _(jásá rychle)_: Tak vida!

BLÁHA _(proti EHRMANNOVI, jemuž hrozí pěstí prudce)_: Marku, řekni to ještě jednou.

Ehrmann _(se ulekne a uskočí a rychle dodá)_: Anebo Šumbal Bláhu.

BLÁHA _(s nevolí a opovržením)_: Ty obojetný Jidáši! Ty! Pfuj!

FIALA hrozí EHRMANNOVI. EHRMANN mu tiše domlouvá.

BLÁHA _(vysvětluje ŠUMBALCE)_: Když jsem vyhrál těch pět zlatejch, přišli sedláci z Malčic, sedli k vašemu starýmu a odřeli ho ve ferblu do krejcaru.

ŠUMBALKA _(rozčilena k BLÁHOVI)_: Kdybyste ho byl vy nesved ke hře, tak by nebyl začal, protože se mi zadušoval, že se na karty ani nepodívá! Víte! _(Hrozí mu pěstí.)_ Vy! – No, počkejte, vy stará patálie! Můj starej mně řek, že vám dá hlas za ponoc­nýho –

FIALA _(trhne sebou)_: Jemu…?

ŠUMBALKA _(rázně a zlostně)_: No, na ten si počkáte. Ten nedostanete do soudnýho dne. O to já se postarám! – Svádět mně muže ke kartám!

FIALA _(jeví radost)_: Ááá…

Výstup 6

ŠUMBAL. PŘEDEŠLÍ.

ŠuMbal _(s uzlíkem na holi na rameni)_: I pozdrav pámbu, sousedi! – _(Spatří ženu – radostně.)_ I koukejme – moje stará je tu! Pozdrav pámbu, Marjánko!

ŠUMBALKA _(dopálena odstrčí ho – bez ohledu a ostře)_: No, toť se ví, že jsem tu! – Tuhle strejc Bušek mě sem zavolal a prál, že mi oplatí těch sto dvacet zlatejch, co jsi mu půjčil o píseckým jarmarce!

Šumbal _(jako hromem omráčen upustí hůl i uzlík a koktá ve strachu)_: Mar-ján-ko – –

ŠUMBALKA _(přiskočí k ŠUMBALOVI, popadne ho za límec kazajky, zatřese jím zlostně)_: A ty, Matěj, tak ty takhle hospodaříš, za jeden večer prohraješ sto dvacet zlatejch v kartách?

Šumbal _(jektá ve strachu)_: Ježíš Marjá – Marjánko…

ŠUMBALKA _(soptí a třese jím)_: A já nejsem žádná tvoje Marjánka, rozumíš? Víš ty, cos mi slíbil, než jsi jel na píseckej jarmark? Zaklel jsi se, že na karty ani nekoukneš, a prohrál jsi všecko, co jsi za krávu stržil? – _(Třese jím.)_ A tak ty takhle? Poslouchej, Matěj, když jsi si mě bral, měl jsi grunt na mizinu zadluženej. Já přinesla na grunt šest tisíc zlatejch, čistejch jako mlíko, a splatila dluhy a začala pořádné hospodářství. – Nebejt mě, už bys byl měl dávno grunt na bubnu a chodil bys fechtem. A ty se mi takhle odsluhuješ? _(Třese jím zlostně.)_

Šumbal: Ale, Ježíš Marjá, Marjánko – –

ŠUMBALKA: Ani mi nemukej, Matěj, nebo z tebe duši vytřesu! A tak ty si myslíš, že ty budeš naše děti takhle okrádat?

Šumbal _(úzkostlivě)_: Proboha tě prosím, Marjánko – – –

ŠUMBALKA _(lomcuje jím)_: A takový věci mi nalžeš? A já jdu upomínat tuhle souseda, kterej nám není nic dlužen? Vždyť já se tu div hanbou v zem nepropadnu, že tamhle tej osobě _(ukáže na MARKÝTKU)_ nemůžu zaplatit pět zlatejch. – _(Divoce jím zatřese.)_ Poslouchej, Matěj, já bych tě vztekem hned zabila!

Šumbal _(v úzkostech)_: Marjánko – pro všechny svatý… Tu máš těch pět zlatejch… _(Vyndá z vesty peníze.)_

ŠUMBALKA _(vytrhne mu peníze a bouří dále)_: Ale abys věděl, ode dneška –

MARKÝTKA přistoupila blíže.

ŠUMBALKA _(spatří MARKÝTKU)_: Tu máte, osobo… _(Vrátí se zase zlostně k ŠUMBALOVI, který si zatím oddechl, a popadne ho znova.)_ Ode dneška půjdu vždycky já s tebou na jarmarky, aby ses nedal ke karbanu svést takovými kamarády, jako je tuhle Bláha, rozumíš? A to ti povídám, dáš-li ty mu hlas za ponocnýho, tak mi nechoď do stavení, slyšíš! My ode dneška začneme jiný hospodářství. – _(Za této řeči strká jej nalevo z jeviště.)_ No, počkej, Matěj, ty budeš mít zejtra pěknou pouť! Celej den tě budu krmit bramborama na loupačku! – A na muziku si ani nemysli! – Já tě naučím hospodařit! Ty – ty – lumpe! – _(Oba odejdou nalevo do pozadí.)_

Šumbal: Ale Ježíš Marjá Josef, Marjánko!

Zároveň PETR, velice čiperný 75letý stařeček, opírá se o hůl, ale jen lehce; je oděn v staromódní dlouhý olivově zelený kabát až po kotníky. Na hlavě má staromódní beránkem lemovanou čepici se širokým štítkem; jde, obklopen houfem dětí, volně z pozadí ke kapličce. Sousedky se s ním zastaví a promluví několik slov. Potom vejde do kapličky.

Výstup 7

PŘEDEŠLÍ _bez_ ŠUMBALA _a_ ŠUMBALKY_._

BLÁHA _(žene se po FIALOVI)_: Tak ty mě takovou pomluvou připravuješ o hlasy? – Ty taškáři…

FIALA _(zlostně)_: Cože? Když jsi prve vynadal mé ženě a mým dětem, tak si nyčko spouštíš taky na mě? _(Drze.)_ A jářku, proč jsi ty prve tuhle mým dětem vynadal cikáňat, co? _(Tlačí se k němu.)_

BLÁHA _(klidně)_: Jdi pryč a nech mě s pokojem!

FIALA _(dotěrně)_: Moje děti jsou pořádné děti a pánu bohu milé děti, rozumíš?

BLÁHA _(klidně)_: Jestli jsou pánu bohu milé – to nevím – ale že jsou lidem protivné, to ví celá ves! – _(Přiblíží se k FIALOVI.)_

FIALA _(uskočí rozzloben)_: Tak, to ví celá ves! No a pročpak jsi se tady prve spustil na mou ženu, co? Proč? Moje žena je pořádná žena a já jsem pořádnej člověk a vyučenej řemeslník a mistr, rozumíš?! – _(Dotírá se k BLÁHOVI.)_

BLÁHA: Poslouchej, Fialo, nedáš-li pokoj… _(Zdvihne ruku.)_

FIALA _(uskočí – z dálky)_: A ty myslíš, že já se tě bojím? O né! A ty myslíš, že já nevím, proč ty mně a mé famelii nadáváš? Ó, to já, holečku, dobře vím! Ty mě chceš před celou vsí zostudit, aby mě sousedi neudělali ponocným, viď? _(Dotře se až k BLÁHOVI.)_

BLÁHA _(napřáhne prudce ruku)_: I ty křečku…!

FIALA _(uskočí)_: Ale sousedi mi to ponocenství spíš dají než tobě, protože jsem pořádnej člověk, rozumíš? –

BLÁHA _(konečně popuzen – rázně)_: A já snad nejsem pořádnej člověk, co? Poslouchej, já sloužil císaři pánu celých dvanáct let a mám na to obšíd, čistý jako padlý sníh. A řekneš-li mi ještě jednou že nejsem pořádnej člověk – _(Napřáhne ruku.)_

FIALA _(z taškářství)_: Pomoc, lidičky, pomoc – on mě chce zabít!

FIALOVÁ _(křičí přepjatě)_: Panenko Maria Svatohorská, on mi chce zabít mýho muže! _(Šťouchne DĚTI.)_ Křičte, děti! Pomoc!

Děti _(vyjí)_: On nám chce zabít našeho tatínka! Pomoc! Pomoc!

Zešeřilo se v letní pološero večerní. PETR rozsvítil zatím v kapličce lampičku na stropě zavěšenou. Z kapličky vychází záře světla. Houf DĚTÍ poklekl na stupně před kapličku. PETR, který je v kapličce vidět, zvoní klekání. DĚTI před kapličkou sepnou ruce a modlí se. To vše se stalo průběhem hádky FIALY s BLÁHOU.

Dubská _(která dosud z pozadí spor FIALY s BLÁHOU pozorovala, vyrazí rázně do popředí, postaví se mezi BLÁHU a FIALU a zahřmí ostře sice, ale opravdově a přece s jistou vážností)_: Co je to za rámus? – Přestanete hned! _(Ostře k FIALOVI.)_ Kam vy vejdete, je všude hned mrzutost! – Vy! –

FIALA se toho ulekne. Všichni se zarazí a umlknou. Malá pauza. Všichni se modlí.

Filípek _(nesmekne čepici, obrátí se proti BLÁHOVI a řekne drze)_: Kdybych já byl našim tatínkem, já bych vám nařezal!

Habršperk _(stojí za ním)_: Mlčíš, kluku! Modli se!

Filípek _(ohlédne se drze po HABRŠPERKOVI a hrozí mu)_: Vy…

Ticho.

FIALA _(udělá ve zlosti kříž a začne se modlit, ale jeho zlost zase propukne; hrozí pěstí zezadu BLÁHOVI a soptí vztekem – k sobě)_: No počkej, tobě já zasolím! _(Modlí se, pak zase zlostně.)_ Tebe jistě ponocným neudělají.

DUBSKÁ: Bude-li pak hned ticho? Kdo bude ponocným, to pozejtří rozhodne výbor. A teď dejte pokoj a modlete se. Neslyšíte klekání?

PETR zvoní dále. Všichni se modlí. Červánky zapadajícího slunce ozáří vesnici.

Opona padá.
