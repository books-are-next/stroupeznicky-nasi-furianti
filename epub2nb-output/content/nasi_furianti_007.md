---
title: JEDNÁNÍ DRUHÉ
contentType: prose
---

_Šenkovna v honické hospodě. V pozadí ve středu dveře. V levém koutě velká zelená kachlová kamna, od nich směrem do popředí při zdi „kruchta“ pro muzikanty, zeleně natřená; v pravém stůl k nalévání piva – za nimi ve zdi výklenek s policemi, na nichž stojí zásobní sklenice na pivo a kořalku – pak láhve s punčem a rosolkami. Na zdích jsou svícny ze dřeva a v nich lojové svíčky; v pozadí napravo i nalevo směrem z pozadí do popředí dva stoly a kol nich stolice. Prostředek volný k tančení._

## Výstup 1

_Na pravé straně u stolu sedí DUBSKÝ, DUBSKÁ, VÁCLAV, PETR a BLÁHA. Na levé straně BUŠEK, BUŠKOVÁ, VERUNKA, FIALA a FIALOVÁ. V pozadí sedí ŠMEJKAL, KOŽENÝ, KOVÁŘ a jiní SOUSEDÉ a SOUSEDKY. – Muži kouří z krátkých dýmek; chasníci kouří krátké doutníky a baví se s děvčaty. Všichni ve svátečním obleku. Mnozí mají svlečené kabáty – mají tedy toliko vesty a bílé košile. Jet před večerem. V pozadí stolu nálevního je EHRMANN se svojí ŽENOU; oba obsluhují hosty**.** Rozvojem aktu naleze za kamna houf DĚTÍ, které tam skotačí. Pozadím vstupuje MARKÝTKA a TOBIÁŠ, oba v kroji z okolí domažlického._

  

**Petr** _(spatřiv MARKÝTKU, jde jí vstříc; mluví srdečně a vesele a rozjařen)_**:** I na moutě duši, koukejme, tohle je ještě ten pravej staročeskej kroj! Člověk by ani neřek, že je tohle ještě v Čechách vidět! Sapraherte, panno Markýtko, vy jste mordsky hezká mladice – krev a mlíko – a tak vesele nastrojená – jako by se člověk za slunečního poledne zakoukal do kvetoucího máku! – _(Podává MARKÝTCE sklenici.)_ Připijte mi, panno Markýtko; na vaši krásu!

**Markýtka** _(pije)_**:** Stálé zdraví, strejčku. _(Vrátí PETROVI sklenici.)_ Ale strejčku, vy si umíte ňák divčata dobírat!

**Petr****:** I jakýpak dobírání, panno Markýtko! Všecko od srdce! A třeba jsem byl už starej dědek, když vidím takovou hezkou mladici v tomhletom pěkném staročeském kroji, tak se mi srdce v těle rozpálí a je mi tak, jako by se mi tuhle _(ukáže si na srdce)_ skřivánek třepetal a svou jarní písničku vesele prozpěvoval.

**MARKÝTKA****:** No, strejčku, vy jste mušel za svýho mládí bejvat náramně veselej chasník!

**Petr** _(s humorem)_**:** I pardie, to jsem bejval! I bejval! Já uměl ňák holky prohánět. A kdybych já byl dnes mladej – no, panno Markýtko, nevím, nevím… vy se mi saprahertsky líbíte.

**MARKÝTKA****:** Ale díte, pantáto. – Rač byste mi moh řect, kde je pan přednosta… Já mám od rána něco na srdci, co bych mu ráda řekla…

**DUBSKÝ** _(vstane a jde k MARKÝTCE do středu jeviště)_**:** No, panno Markýtko, tu jsem – tak co se stalo?

**MARKÝTKA****:** Inu, dnes v noci, strejčku, stala se mi vám moc divná věc! _(Vypravuje.)_ Já vám tak spím tam na návsi vedle té kapličky svatýho Jana v našem vozejku pod plachtou a tu najednou, mohlo tak bejt asi hodina s půlnoci – začne náš ostražitý pes Cikán, co nám hlídá vůz, začne vám najednou věkat. _(Nápodobí štěkot, ale s domažlickým přízvukem.)_ Haf – haaf – háááf – hááááf! – Já vykouknu zpod plachty a tu vám vidím… Nu počkejte, já vám to takle vypodobním. _(Jde k EHRMANNOVI, vezme ho za ramena a obrátí ho obličejem do pozadí.)_ Tak, tudle strejček, to je jako ta kaplička. A tudle, co jste vy, strejčku _(ukáže na DUBSKÉHO)_**,** to je jako náš vůz a já tuvotaď koukám _(přikrčí se za DUBSKÉHO)_ zpod plachty takle ke kapličce. A tu se vám krade odtamtaď _(ukazuje)_ k té kapličce…

_EHRMANN se ohlédne._

**Markýtka** _(obrátí rázně EHRMANNA obličejem dozadu)_**:** Ne­ohlížejte se strejčku, vy jste jako ta kaplička. – Tu se vám krade ke kapličce ňáká ženská vosoba, hlavu měla zahalenou v plíně, a přilepí takle _(plácne EHRMANNOVI oběma rukama na záda – EHRMANN se ulekne, MARKÝTKA ho zase obrátí obličejem dozadu)_ – nějakej papír na kapličku. Tu já vám vyskočím **z** vozu **a** křičím: „Počkejte, vy jedna hříšná vosobo, cák to děláte – dyť je todle _(ukáže na EHRMANNA)_ posvěcené místo.“ A přiskočím a zatřísla jsem s ní a dala jsem jí… _(Naznačuje rukou rány.)_ Ona vzala do zaječích a hutíkala a cestou něco hučíla. Já ty lejstra strhla dolů – bula přilepena na kapličku těstem – a skovala jsem je do vozu.

_BUŠEK, BLÁHA, PETR poslouchají pozorně._

**DUBSKÝ****:** No, a bylo na tom papíru něco napsáno?

**MARKÝTKA****:** I na mou duši bulo. – Já ho ráno čtala. Až jsem se toho lekla, co tam stálo napsáno! Ale potom přišli kupci a já na to pozapomněla. Ale tudle je, přeřikejte si to sami**.** _(Dá DUBSKÉMU papír.)_

_FIALA sleduje pozorně tento děj. DUBSKÝ vezme papír. Ostatní pozorně poslouchají._

**DUBSKÝ** _(čte)_: „Jestli nezvolí hromada za ponocnýho Bláhu –“

_Všichni tím úvodem překvapeni přistoupí ještě blíže._

**DUBSKÝ** _(čte dále)_**: „–** tak jsou vejboři špatný lidi!“ _(Zarazí se.)_

**BUŠEK** _(prudce)_**:** Cože?

_Všichni projevují úžas._

**DUBSKÝ** _(mluví s nevolí)_**:** Ale tohle je ňáký darebáctví! –

_HABRŠPERK, BLÁHA pohlížejí v úžase na sebe._

**FIALA** _(tváří se překvapeným)_**:** To je divná věc!

**DUBSKÝ** _(čte)_**:** „A když ho přeci neudělají tím ponocným, tak na zdejší ves sedne ze štyrech stran červenej kohout –“

_Všeobecné pohnutí a leknutí._

**Všichni**: Cože? Červenej kohout? –

**BUŠEK****:** Cože prej? – Když neuděláme Bláhu ponocným, že bude naše vesnice vypálena?

**Habršperk** _(pohlíží do paličského listu)_**:** Je tohle špatnost!

**BUŠEK** _(prudce)_**:** Tohle nepsal nikdo jinej než tuhle Bláha!

**BLÁHA** _(prudce)_**:** Prosím vás, pantáto, neříkejte to, nebo já za sebe nestojím!

**DUBSKÝ** _(pochybuje)_**:** Ne, ne – tohle by Bláha neudělal!

**Dubská** _(rázně)_**:** Tak špatnej člověk on není.

**BUŠEK** _(s opovržením k DUBSKÉ)_**:** Vy tomu rozumíte! Ženská! _(Ostře.)_ Kdo by to byl jinej udělal, když tu stojí, neuděláme-li ho ponocným, že bude ves ze štyrech stran hořet.

**BLÁHA** _(rozčilen a vědom své neviny)_**:** Pantáto, neberte si tohle na svědomí – já to neudělal!

**BUŠEK** _(divoce)_: A já povídám, že jste to udělal!

**BLÁHA** _(ve velikém rozčilení popadne stolici)_**:** Řeknete-li mi to ještě jednou, tak to bude vaše poslední hodinka.

**BUŠEK** _(popadne také stolici)_**:** Cože? Ty mně, prvnímu radnímu, takhle vyhrožuješ?

**Habršperk** _(přiskočí k BLÁHOVI a zadrží jej)_**:** Valentýnku, vzpamatuj se!

**DUBSKÝ** _(domlouvá k BUŠKOVI)_**:** Jářku, Bušku, měj povážení.

_EHRMANN krčí se do kouta a dívá se přes nálevní stolek na tento spor. FIALA mne si ruce radostí._

**BUŠEK** _(divoce)_**:** A já povídám, že to udělal!

**Dubská** _(rázně)_: A já povídám, že to neudělal.

**BLÁHA** _(stále s napřaženou stolicí, již ale HABRŠPERK drží)_**:** Já palič? Já, kerej sem poctivě sloužil císaři pánu dvanáct let! _(Divoce.)_ Krucifix, řekněte to ještě jednou, a poteče krev! _(Chce se vrhnout na BUŠKA.)_

**Habršperk** _(ho zdrží)_**:** Valentýnku! –

**BUŠEK****:** Cože? Krev?

**BLÁHA** _(prudce)_**:** Pusťte mě – tohle já si od takovýho nevzdělance nemůžu dát říct!

**BUŠEK** _(znova rozvzteklen napřáhne stolici)_**:** Já že jsem nevzdělanec?

**BLÁHA** _(divoce)_**:** Já že jsem palič?

_Ženou se proti sobě._

**Dubská** _(k DUBSKÉMU důvěrně)_**:** Starej, zastaň se ho**!**

**DUBSKÝ** _(vkročí mezi ně; rázně a vážně)_**:** A teď já, starosta obce, povídám, ať je tu hned pokoj! _(Postaví se mezi BLÁHU a BUŠKA.)_

_BLÁHA, BUŠEK ostatními kroceni poněkud se zmírní._

**Markýtka** _(zároveň během sporu pomáhala brzy držeti BUŠKA, brzy BLÁHU, a lomíc rukama komicky bědovala)_**:** To jsem tomu dala!

**Habršperk** _(jde do popředí, a přemáhaje veliké rozčilení, snaží se mluviti klidně – k DUBSKÉMU)_**:** Pane Starosto – tenhle papír si pěkně schovejte, bude ho potřeba na svědectví. _(Rázně a výhrůžně.)_ To se musí ještě dokázat, kdo tohle psal, a kdyby to mělo jít až ke krajskému soudu! _(K BLÁHOVI rázně.)_ A ty, Valentýnku, zahoď tu stolici.

**BLÁHA** _(vzpírá se)_**:** Nech mě! – nebo – –

_HABRŠPERK a VÁCLAV vyrvou mu stolici._

**Habršperk** _(vezme ho a tlačí ho ze šenkovny)_: Valentýnku, pro rány boží, vzpamatuj se; poslechni starýho kamaráda a pojď domů, než něco vyvedeš. _(Tlačí ho ke dveřím.)_

**BLÁHA** _(se vzpírá již méně a dává se odvádět)_**:** Ne, tohle já nemůžu na sobě nechat. Já nejsem žádnej palič**!** Já jsem poctivej člověk!

**BUŠEK** _(křičí)_**:** Vy jste palič!

**FIALA** a **OSTATNÍ**: Palič! Palič!

**Habršperk** _(postaví se proti nim – divoce)_**:** To ještě nikdo z vás nedokázal, že je Bláha palič, rozumíte? _(K BLÁHOVI.)_ Pojď, Valentýnku! Pojď domů! _(Vzdorovitě a výhrůžné k BUŠKOVI.)_ To si ale nemyslete, že před vámi utíkáme! To ne! A vy, pantáto Bušku a vy všichni, co je vás tu – to vám na věčný zatracení svý duše přísahám, že všichni Bláhu ještě rádi odprosíte! _(Odvádí BLÁHU, který se vzpírá.)_

**BLÁHA** _(se vztekem)_**:** Ne – ne – s tou hanbou já nemůžu odejít! –

**Habršperk** _(odvleče BLÁHU téměř násilím, odejdou středem)_: Pojď – – pojď – –

**BUŠEK** _(směje se za nimi potupně)_**:** Ho, ho, my prej toho paliče ještě odprosíme! To jo! _(Pije.)_ Zavřít ho dáme! _(Směje se a pije.)_

## Výstup 2

_PŘEDEŠLÍ _bez_ BLÁHY a HABRŠPERKA. _Později_ KRYSTÝNA._

  

**BUŠEK** _(jde k DUBSKÉMU – posměšně a vítězně)_: No, jářku, Filipe, vidíš – to je ten tvůj miláček. – Tys prál, že je to člověk poctivej –

**DUBSKÝ** _(v rozporu sám se sebou)_**:** Ne, ne – to já nemůžu uvěřit.

**DUBSKÁ****:** Já tomu taky nevěřím! – _(Mluví horlivě s PETREM a VÁC­LAVEM.)_

**BUŠEK** _(posměšně k DUBSKÉ)_**:** Vy tomu rozumíte! _(K DUBSKÉMU.)_ A proč bys to nemoh uvěřit? To bys mušel bejt náramně zpozdilej. Vidíš, já ti prál, ten chlap řek o mně, že jsem nevzdělanej člověk, a kdo tohle řekne, ten je každý špatnosti schopen. _(Pije.)_

**DUBSKÝ** _(mírně)_**:** Ale, prosím tě, Bušku – –

**BUŠEK** _(impertinentně)_**:** No, já vím, že tě to mrzí. Tys na něj tolik držel. Inu, taková věc může člověka dopálit! Nu a nejvíc tě mrzí, že já mám pravdu – **viď? –** No – jářku, Filipe, jen se tak nemrač – No **–** _(Vezme sklenici.)_ A **připí** mi!

_DUBSKÝ v zamyšlení, poněkud váhá._

**BUŠEK****:** Oho? Snad mi nechceš ani připít? Co?

**DUBSKÝ** _(poněkud nucené)_**:** No **– proč** bych **ti** nechtěl připít? _(Při­pije si.)_

**BUŠEK** _(náhle radostně)_**:** No – vidíš, Filipe, tebe má celá ves za nejchytřejšího člověka. A proto tě udělali starostou. _(Pije.)_ Nu, já ti to nezávidím – ačkoli jsem starší. – Ne! – Ale vidíš, já přeci nad tebou vyhrál! Já měl pravdu, že je Bláha darebák. A to tě mrzí. Viď.

**DUBSKÝ** _(mírně)_**:** Ale Jakube…

_BUŠEK pije. HABRŠPERK vrátil se zatím a posadil se, kde dříve seděl._

**BUŠEK** _(s holbou v ruce)_**:** No, mrzí tě to, že se ukázalo, že já jsem chytřejší. Ale já mám z toho takovou radost **–** _(uhodí pěstí o stůl) –_ že jsem měl pravdu – že bych mord set – já nevím, co bych radostí udělal_. (Udeří oběma pěstmi o stůl, pak obratem drsně.)_ Víš, Filipe, co? Tys včera prál, že když přidám ten pár koní, že si plácnem a že budou Václav a Verunka svoji. – Řeks to, nebo ne?

_VERUNKA, VÁCLAV postaví se za ně a dychtivě poslouchají._

**DUBSKÝ****:** No, to jsem řek!

**BUŠEK** _(furiantsky)_**:** Tu je ruka – já ten pár koní přidávám! _(Podává DUBSKÉMU ruku.)_

**DUBSKÝ** _(překvapen)_**:** Ty že přidáš ten pár koní?

**BUŠEK****:** Přidám. – No – snad nechceš vzít slovo zpátky!

**DUBSKÝ** _(tím nemile dotčen – opravdově)_**:** Oho – Jakube – to mě neznáš! _(Srdečně.)_ No, víš, ať je to tedy s Bláhou jakkoli – já slovo zpátky neberu. _(K DUBSKÉ.)_ Stará, slyšíš to? _(Srdečně.)_ Tu je ruka. – Dej pámbu štěstí!

**BUŠEK****:** Dej pámbu štěstí!

**DUBSKÁ****:** No – dej pámbu štěstí – ale Bláhovi křivdíte. _(Podává ruku BUŠKOVÉ.)_

_Postupem této scény přicházeli MUZIKANTI jeden po druhém do šenkovny. Jsou to typy venkovských šumařů. – Nejdříve přišel klarinetista, vyzáblý, ježaté kníry, červený nos, černou čepici s černožlutou kokardou a prýmkem téže barvy – ošumělý černý kabát, pod paží partesy. Vešel na kruchtu, nesundal čepici, rozložil partesy a zkoušel na klarinet škály. Po něm za chvilku přišel druhý hudebník s křídlovkou. Zavalitý člověk. Vyžádal si od klarinetisty „a“. Klarinetista je vzal – a on je na křídlovku zkoušel. Potom přišel třetí, čtvrtý, pátý. Všichni zkoušeli své nástroje a ladili._

**Václav** _(dupne si a zavýská furiantsky)_**:** Jujujujujuchuchú; Verunko, už jsi moje! – Jujujuchuchú!

_BUŠKOVÁ, DUBSKÁ projevují souhlas._

**Ehrmann** _(který také poslouchal – k HUDEBNÍKŮM)_**:** Páni muzikanti, intrády!

_HUDEBNÍCI hrají krátké intrády._

**Petr** _(radostně)_**:** Pojď sem, nevěstičko – – ať ti udělám křížek – – _(Políbí VERUNKU na čelo a udělá jí křížek.)_

_DUBSKÁ, BUŠKOVÁ objímají a líbají VERUNKU. BUŠEK a DUBSKÝ hovoří tiše spolu._

**Habršperk** _(jde k VÁCLAVOVI)_**:** Pámbu dej štěstí, Václavíčku!

**Václav** _(srdečně)_**:** Dejž to pámbu, mistře! _(Připíjí si.)_

_VERUNKA mluví s BUŠKEM, DUBSKÝM, DUBSKOU a PETREM._

**Habršperk** _(důvěrně)_**:** Václave – s dovolením, že vytrhuju, prosím vás na slovíčko.

**Václav** _(vesele)_**:** I s radostí!

_VÁCLAV a HABRŠPERK jdou do popředí._

**Habršperk** _(důvěrně a opravdově k VÁCLAVOVI)_**:** Václave – myslíte, že psal Bláha ten paličský list?

**Václav** _(upřímně)_**:** Hrom mě zab, když to myslím.

**HABRŠPERK****:** Milý Václave, to vy ani nevíte, jak on si to bere. Div, že se **z** toho nezblázní. On si vám rval vlasy z hlavy a křičel: „Já že bych měl platit ve vsi za paliče? To bych se radši zabil!“

**VÁCLAV****:** No, a kdo myslíte, že tu paličskou ceduli psal?

**Habršperk** _(škrábe se za ušima; chytrácky)_**:** Inu, milý Václave, to víte, já viděl kus světa, a to člověk zbejstří na rozumu. _(Chytrácky, ale zdlouhavě.)_ Rozumíme, v tom je ňáké taškářství. Já bych měl na někoho půtah, ale prosím vás: tohle je věc, která se může dostat až ke kriminálu, rozumíme? – Ale já bych nerad, aby to na Bláhovi zůstalo – já si vzal do hlavy, že to ňák vyšetřím. _(Náhle vesele.)_ Ale víte co, Václave, neberme si to tak k srdci. – Vy jste dnes dostal svou Verunku – a máme pouť. – Tak radši pijme, tancujme, vejskejme a mysleme si, že poctivýho člověka pámbu neopustí. **–** _(Zdvihne sklenici.)_ Na zdraví panny Verunky!

**Václav** _(vezme svou sklenici, ťuknou si)_**:** Taky na vaše! _(Pijí.)_

**Habršperk** _(tváří se rozjařeným)_**:** Ale poslyšte, Václavíčku, vy byste mně moh udělat ňákou radost. Já slyšel tuhle v neděli v Roticích zpívat tu písničku o tom hraběti Fridolínovi – víte tu _(zpívá)_**:** „Na hranicích města německýho…“ a ta se mi tuze výborně líbila. Poslouchejte, Václavíčku, krejčojc Krystýna má tu písničku opsanou. To víte, já jí nemůžu o ni říct, ale vy byste si ji moh od ní vypůjčit a pod rukou moh byste mi ji půjčit.

**Václav** _(ochotně)_**:** I **S** radostí **–** _(Rozhlíží se po šenkovně, ale nevidí KRYSTÝNU.)_ Jak přijde, hned jí řeknu.

**HABRŠPERK****:** Jářku, Václave, ať o tom tatíkovi nic neřekne… To víte…

**VÁCLAV****:** I toť se ví.

_KRYSTÝNA s několika DĚVČATY vejde středem._

**Václav****:** Tu je! Krystýnko, hej… Krystýnko!

_KRYSTÝNA jde do popředí k VÁCLAVOVI._

**Václav** _(podává jí sklenici piva)_**:** Krystýnko, připij mi – na tvou krásu.

**Krystýna** _(otře si rukávem ústa – hloupě)_**: Stálé** zdraví, pane Václave! _(Pije.)_

_HABRŠPERK poodstoupí. FIALA šťouchá ŽENU, ukazuje, že jí dává VÁCLAV připít, a oba mají z toho radost._

**VÁCLAV****:** No, Kristýnko, to si dnes ňák zatancujem! – –

**Krystýna** _(otírá si rukávem ústa)_**:** I já bych ráda – jen jestli mě někdo vezme k tanci.

**Václav** _(se selskou galantností)_**:** Takovou hezkou holku – to by bylo zle!

**Krystýna** _(hloupě)_**:** Jó, holečku, já jsem chudá holka a chudejch holek si nikdo nevšimne.

**VÁCLAV****:** Ale jdi, Krystýnko, jak ty už jistě ňákýho máš! –

**Krystýna** _(hloupě)_**:** I nemám! Kdepak! Pajmáma říká, že prej mám na namlouvání času dost, a pantáta říká, kdyby mě s ňákým natrefil, že mi nařeže.

**VÁCLAV****:** Vždyť on to tak zle nemyslí.

**KRYSTÝNA****:** A jakpak ne?! Koukejte, onehdy večír jsem stála u kapličky pod lípama _(ostýchá se a žmolí cíp zástěrky; hloupě)_ s tovaryšem kovářojc – a když jsem přišla domů, už to pantáta věděl a dopálil se a odepjal pásek a dal mi čtyry přes záda. _(Ošívá se.)_

**VÁCLAV****:** Chudinko! _(Podává jí sklenici.)_ Zapij tu žalost.

_KRYSTÝNA pije. HABRŠPERK pozoruje VÁCLAVA a KRYSTÝNU._

**Václav** _(obratem)_**:** Ale poslouchej, Krystýnko, ty prej máš opsanou tu písničku o tom hraběti Fridolínovi – ty bys mi udělala náramnou radost, kdybys mi ji půjčila, já bych si ji taky opsal –

**Krystýna** _(s hloupým chytráctvím)_**:** Kdybych já věděla, že mě dnes vezmete k tanci –

**VÁCLAV****:** I, Krystýnko, já tě provedu, že na to bude celá ves koukat!

**KRYSTÝNA** _(má radost)_**:** Tak já vám pro ni hned dojdu.

**VÁVLAV****:** Víš – tatíkovi o tom nic neříkej…

**KRYSTÝNA****:** I ne. **–** _(Hloupě.)_ Víte, Václave, oni o mně holky ve vsi říkají, že jsem hloupá a že se mnou nechce nikdo ani tancovat. **Ty** puknou vztekem, až uhlídají, že vy se mnou tancujete. _(Utře si nos rukávem.)_ O je! Tak **už** pro ni jdu. _(Učiní krok a vrátí se.)_ Víte, Václave, já nejradši tancuju štajdyš, víte, takhle. _(Tancuje hloupě v tříčtvrtečním_ _taktu do pozadí, otře si nos rukávem a odejde.)_

_PETR, DUBSKÝ, VERUNKA, DUBSKÁ, BUŠEK a BUŠKOVÁ připíjeli si v pozadí sklenicemi piva._

**Ehrmann** _(vejde mezi ně, plazivě)_**:** Phane starosto, pantáto Bušku, phajmámo – Tahle smlouva by se měla zapít něčím jiným než pivem… Řekněme příkladně takhle ňákým punčem. Já mám výborný ruský punč – – – zrovna z Ruska…

**DUBSKÝ** _(furiantsky sice, ale mírně)_**:** Tak ho přineste, Marku, já platím, co se ho vypije. _(Pánovitě.)_ Přineste pět flašek!

**EHRMANN****:** Hned je tu, pantáto, hned! _(Odchází.)_

**BUŠEK** _(vyskočí, popadne odcházejícího EHRMANNA za límec a vleče jej do popředí)_**:** Počkej, Marku! Ten punč platím já! _(Furiantsky.)_ Přines deset flašek!

**EHRMANN****:** S radostí, pantáto_. (Odchází.)_

**Dubská** _(živě k DUBSKÉMU)_**:** Poslouchej, Filipe, tu hanbu si ne­uděláš, aby Bušek ten punč platil!

**DUBSKÝ** _(vyskočí prudce – furiantsky)_**:** To ne! Máš pravdu! _(Běží za EHRMANNEM.)_ Počkej, Marku! _(Vede EHRMANNA zpět.)_ Ten punč platím já!

**BuŠkOVá** _(k BUŠKOVI furiantsky)_**:** Poslouchej, starej, ty se přece nedáš před celou vsí zahanbit, žes ten punč nechtěl platit!

**BUŠEK** _(furiantsky)_**:** To ne! _(Popadne EHRMANNA za límec kabátu.)_ Ten punč platím já!

**DUBSKÝ****:** Ó ne, Jakube, ten punč platím já! _(Tahá EHRMANNA z druhé strany.)_

**Bušková** _(k BUŠKOVI)_**:** Starej, nepovol!

**BUŠEK** _(rozpálen)_**:** A já povídám, že ten punč platím já.

**Dubská** _(k MUŽI)_**:** Filipe, nepovol!

**DUBSKÝ****:** Já ho platím, rozumíš! To by bylo pěkný, aby se řeklo, že mám v obci dva grunty a že jsem o smlouvách neplatil punč!

**BUŠEK** _(tím uražen – furiantsky)_**:** A poslouchej, Filipe, ty **snad chceš říct, když** já mám jen **jeden** grunt, že nemůžu ten **punč** zaplatit? _(Tvrdošíjně.)_ A vidíš, teď teprv nepovolím, a **kdyby mělo** na to prasknout **deset** strychů pšeničných polí!

**DUBSKÝ****:** No, **no,** Jakube, tohle já nechtěl říct – já tě dokonce nechtěl urazit! Hrom mě zab, že ne! _(Tvrdošíjně.)_ Ale platit budu já, už **proto,** že jsem starostou **obce,** rozumíš! A to víš, já jdu na čest! – Marku, přineste deset **flašek** punče! –

**BUŠEK** _(vyskočí_ a _udeří prudce pěstí o stůl a mluví furiantsky)_**:** Stůj, Marku, **nebo –** _(Hrozí mu holbou; chytrácky ke své ŽENĚ.)_ Počkej, **stará,** já ho **seknu!** _(K DUBSKÉMU.)_ A **víš** ty **co,** Filipe _(udeří pěstí o stůl; křičí)_**,** plať si **tedy** ten **punč!** Ale já ti ukážu, že my na našem gruntě taky jdeme na **čest!** Víš, já slíbil Verunce sedum tisíc přínosu, ale **abys věděl,** já mám **v** píseckej záložně _(udeří pěstí o stůl, furiantsky)_ vosum tisíc! Já přidávám Verunce _(s důrazem)_ tisíc zlatejch a Verunka má od týto chvíle _(udeří zase na stůl)_ pří**nosu** _vosum_ tisíc! _(Ukáže na sousedy.)_ Rozumíš? _(Furiantsky k sousedům.)_ Vy **jste** svědky! Tu je **ruka!** _(Tuto poslední větu zpívá.)_ Tak, Filipe, a teď si můžeš ten **punč** zaplatit. –

_Všichni žasnou._

**Bušková** _(furiantsky)_**:** Tos dobře udělal, aby všichni viděli, že se na Buškojc gruntě taky nedají zahodit!

_VERUNKA a VÁCLAV se radují – hra._

**DUBSKÝ** _(v překvapení)_**:** No, víš, Jakube, tohle je od tebe, jak se mezi pány říká, nóbl… No, dej pámbu štěstí!

**BUŠEK****:** Dej pámbu štěstí. _(Furiantsky k celé společnosti.)_ O tomhle budou mluvit aspoň na pět hodin cesty ve vůkolí, co? –

**BuŠkOVá** _(furiantsky si podepře boky a samolibě)_**:** No, to si taky myslím!

**BUŠEK** _(udeří dýmkou – furiantsky si houkne)_**:** Marku, přines mi jednu cikáru!

**Petr****:** Inu, jak povídám – furianti – všichni jste furianti a samí fu­rianti – výrostkové, muži, děvčata, ženy – samej furiant! _(Obrátí se do pozadí k ostatním, kteří tuto scénu pozorovali.)_ A myslíte, **sousedi,** že jsem já lepší než oni? I pámbu chraň! Vždyť **jsem** taky z toho kořene! _(Srdečně.)_ Já mám dnes tuhle **z** těch dětí _(ukáže na VÁCLAVA a VERUNKU)_ takovou radost, že jistě navzdor svým pětasedmdesáti letům **sám ještě** nějaký furiantský kousek vyvedu!

## Výstup 3

_PŘEDEŠLÍ. KRYSTÝNA _přišla středem, nese písničku.__

  

**Krystýna** _(k VÁCLAVOVI důvěrně)_: Tuhle je ta písnička!

**VÁCLAV****:** Tak ti pěkně děkuju!

**Krystýna** _(utírá si rukávem ústa – hloupě)_**:** Ale nezapomeňte mě vzít k tanci!

**VÁCLAV****:** I to by bylo pěkný, abych tě nevzal!

_KRYSTÝNA odejde mezi chasu do pozadí._

**Václav** _(k HABRŠPERKOVI důvěrně, že to nikdo nevidí)_**:** Tu je ta písnička! _(Dá HABRŠPERKOVI písničku.)_

**Habršperk** _(podívá se rychle a zvědavě na písničku – pak radostně)_**:** Já to uhád! Já to věděl! _(Dupne si a vejská.)_ Juchej! – My jsme vyhráli!

**Václav** _(pohlíží v úžasu na HABRŠPERKA a spráskne ruce)_**:** Proboha vás prosím, co to mluvíte? Proč se tak radujete? Co jste uhád?

**Habršperk** _(chytrácky a radostně)_**:** Inu – já – nu, já mám radost, že mám tuhletu písničku o tom hraběti Fridolínovi! – To je vám, Václave, prachsetmordiánská písnička! Až já ji začnu zpívat, to bude celá ves koukat! _(Tiskne VÁCLAVOVI ruku.)_ Aby vám to, Václavíčku, pámbu tisíckrát vynahradil – že jste se ji pro mne vypůjčil.

**Václav** _(stále v úžasu)_: Ale proboha vás prosím, tak mi přeci povězte…

**HABRŠPERK****:** I to **jo!** _(Dá si furiantsky čepici na hlavu.)_ A teď jim ukážeme, že se jich nebojíme! _(Zpívá.)_

Když jsem vandroval, muzika hrála,  
a moje milá, ach, ta plakala.

**Juchej!** _(Výská a odejde pozadím.)_

**VáclaV** _(pohlíží za ním s podivením a spráskne ruce, nevěda, jak si vysvětlit tuto HABRŠPERKOVU radost – k sobě)_: Na mou duši, kdybych nevěděl, že je Habršperk moudrej člověk, tak bych řek, že se zbláznil. _(Jde ke stolu a přisedne k VERUNCE.)_

**Ehrmann** _(jde z pozadí a nese na velkém tácu asi dvanáct sklenic horkého punče)_**:** Pane starosto **–** pantáto Bušku – tu je punč, pravý ruský punč, voní pěkně, jako levandule.

**DUBSKÝ** _(vezme sklenici a podá ji PETROVI)_**:** Vám, pantáto, jakožto nejstaršímu člověku ve vůkolí, patří první sklenice.

**Petr** _(vezme sklenici)_**:** Na zdraví panny nevěsty a ženicha! Ať žijou!

_DUBSKÝ rozdal zatím sklenice BUŠKOVI, BUŠKOVÉ a ostatním. PETR si připíjí s VERUNKOU a VÁCLAVEM._

**Všichni****:** Ať žijou! –

**Petr** _(připil VÁCLAVOVI a VERUNCE; srdečně)_**:** A já vám nyčko, dětičky, dám něco na památku.

_Všichni upřou zraky na PETRA, který stojí ve středu v popředu jeviště._

**Petr** _(rozepne si vestu a vyndá ze záňadří malý kožený pytlíček, který nosí na šňůrce kol krku, a vyndá z něho čtyři zlaté peníze –_ s _vřelostí)_**:** Koukejte, dětičky, tyhlety zlatý peníze, to je vzácná památka. _(Položí si na každou ruku dva peníze.)_

_Všichni dychtivě a s napnutostí na ně pohlížejí._

**Petr****:** Ty už nosím na krku letos sedumapadesát let. Ach, kde jsou ty časy, kdy jsem je dostal! Bylo to v roku třináctým za francouzský vojny. Za Napoliona, který se stal ze sprostýho vojáka císařem francouzským! Tenkrát kdejaký chasník mušel na vojnu. Můj tatík, dej mu pámbu nebe, abych ušel vojně, dal mě do panskýho dvora za kočího, a že jsem uměl s koňma výborně pěkně zacházet, udělal mě nebožtík honický pan direktor Hruška svým kočím. A tu na jedenkrát přišlo na zdejší kancelář psaní od pana krajskýho z Písku, že pojede náš císař pán, to byl tenkrát císař František, s ruským císařem Alexandrem z Vídně na Prahu. A ti nejlepší panští kočové měli je vézt od panství k panství. Pan krajský psal panu derektorovi, jestli má ňákýho spolehlivýho kočího, který by dovezl čtyrma ty dva slavné monarchy z Protivína do Čimelic. Pan derektor poslal pro mě mušketýra a povídá mi: „Petře, jestlipak si to troufáš?“ – Abych vám, sousedi, pravdu řek, já se toho zalek. Ale hned mi zase napadlo _(hrdě)_**,** že to bude velká čest, když budu moct jednou říct, že jsem vez dva tak slavné potentáty, a já prál: „Poníženě prosím, milostpane derektor, já si to poctivě troufám.“ – „Nu tak dobrá, Petře, za tejden pojedeš čtyrma do Protivína.“ _(Pyšně.)_ Od tý chvíle celá ves na mě **jináč** koukala. Čtrnáctýho října v roku třináctým jsem jel na noc do Protivína. – Císař František a císař Alexandr tam v zámku přenocovali. Městečko vám bylo plný vrchností, knížat, hrabat, jenerálů a jiných vojanských pánů a cizích legátů. A všude plno našich modrých švališarů a ruských kozáků s píkami. Ráno jsem zajel s kočárem před zámek. Oba ti slavní monarchové sedli si do kočáru; ke mně na kozlík přisedl ňákej ruskej jenerál – byl prej to ňákej kníže – za kočár sedli dva myslivci, samý zlato. – Já udělal nad koňma tři kříže, sebe jsem taky požehnal křížem, prásk jsem bičem a vraníci letěli jak vítr. _(Furiantsky.)_ Lidičky, to byla podívaná! – Z daleka široka sběhlo se lidí na tisíce! – Před námi houf našich švališarů, za námi řada kočárů s pány ode dvora, legáty a jenerály a naposled houf vousatejch kozáků s píkami! A tak to šlo tropem až do Písku. – Tam vítal oba monarchy pan krajský kraje Prácheňskěho – tenkrát se ještě říkalo Píseckýmu kraji Prácheňský. – A zas to šlo tryskem přes Čížovou, přes Mirotice – a moji vraníci letěli, že mi srdce v těle radostí jen hrálo. A když jsem zastavil v Čimelicích před zámkem, vystoupili oba monarchové z vozu. _(Radostně.)_ A tu mi náš císař pán poklepal na rameno a řekl po česky: „Umíš dobře jezdit.“ – A dal mi tuhle ty dva dukáty. _(Ukazuje dukáty.)_

_Všichni na dukáty pohlížejí s napětím._

**Petr****:** A ruskej císař Alexandr, vysokej, statečnej pán, řekl mi něco po rusky – potom mi naši švališaři povídali, že taky řekl, že umím dobře kočírovat – a dal mi tuhle ty dva ruský zlatý peníze. Milí sousedi – celou cestu jsem si vám myslil, až se s mima budu loučit, že jim řeknu: „Aby pámbu všemohoucí Vaši císařskou Milosti při stálým zdraví a dlouhým panování zachovati ráčil.“ – Ale když mi ty peníze dali, tak se mi radostí oči slzami zalily a já nemoh ani slova ze sebe dostat. – _(Hrdě.)_ A tohle jsou ty zlatý peníze, co jsem od těch dvou slavných monarchů dostal. _(Ukazuje peníze. Ke všem v hospodě.)_ Co vám tu povídám, sousedi, to si dobře pamatujte a povídejte to svým dětem a vnukům; je to na věčný časy pro celou naši vesnici velká čest! –

**Všichni** _(polohlasem přisvědčují)_**:** To jistě! – To je čest pro celou naši vesnici…

**Petr** _(oddychne si a pokračuje)_**:** Podnes nemoh jsem se od těchto peněz odloučit – ale do hrobu je s sebou nevezmu. _(K VÁCLAVOVI a VERUNCE vřele.)_ Z vás, dětičky, mám dnes takovou radost – a proto dám tobě _(k VÁCLAVOVI)_, můj vnuku, na památku ten jeden dukát, kterej jsem dostal od našeho císaře pána a ten jeden ruskej peníz! A tobě, Verunko, dám ty druhý dva! _(Podává jim peníze.)_ Ty vám přinesou štěstí a boží požehnání!

**Václav** _(dojat, políbí PETROVI ruku a přijme peníze)_**:** Zaplať vám to pámbu, dědečku.

**Verunka** _(vezme peníze, dojata políbí PETROVI ruku)_**:** A dej vám pámbu ještě dlouhýho věku.

**Petr** _(srdečně)_**:** No, dobře, dobře. Ale to mi, dětičky, ještě musíte slíbit, že ty peníze odevzdáte svýmu nejstaršímu dítěti, aby zůstaly na věčný časy v naší familii na památku, aby ještě vaši vnuci a pravnuci věděli, že jejich praděd vezl z Protivína do Čimelic ty dva slavné císaře a monarchy!

**VÁCLAV****:** To vám, dědečku, slibujem.

**Verunka****:** Slibujem.

**VÁCLAV****:** Ať žije náš dědeček!

**Všichni** _(srdečně)_**:** Ať žije! Ať žije! **–** _(Intráda.)_

**PETR** _(děkuje všem radostně, jsa dojat)_**:** I dejž to pámbu, lidičky, dejž to pámbu a taky vám za to, že mně máte tak rádi! **–** _(Jaře.)_ Ale když už jsem dnes tak rozveselen, jako za svejch mladejch časů, tak vám, lidičky, ještě zazpívám jednu starodávnou písničku, kterou jsem před muzikou zpívával, když jsem si svou nebožku Marjánku namlouval. _(Teskně.)_ Leží tam už patnáct let za tou bílou zdí radotickýho hřbitova! _(Vesele.)_ Ať se jí po této její zamilované písničce tráva na hrobě zazelená, aby věděla, že její starej pořád na ni vzpomíná. _(K HUDEBNÍKŮM.)_ Jářku, páni muzikanti, přiznávejte mi! _(Zpívá za průvodu hudby.)_

Znám já jeden krásný zámek,  
nedaleko Jičína,  
a v tom zámku jest ovčáček  
má překrásnýho syna.  
A v tom zámku jedna panna  
ta ovčáčka milovala,  
psala jemu v tajnosti  
plné srdce radosti.

_(Dupne a vesele zavejská.)_ Juchúchúchú!

_Všichni na jevišti opakují poslední dvě řádky. Potom ozve se za scénou zpěv._

**BLÁHA** a **HABRŠPERK** _(vrací se do hospody; zpívají za scénou rozpustile)_:

Šly panenky silnicí, silnicí-cí,  
potkali je myslivci, myslivci-cí.  
Kam, panenky, kam jdete,  
která si mne vezmete.  
_(Nyní vejdou do šenkovny.)_

**Všichni** _(v šenkovně)_**:** Co to? Co to?

**Habršperk** a **BLÁHA** _(vejdou; drží se kol krků a zpívají rozpustile a furiantsky dále)_**:**

Ta maličká, ta je má, ta je má, má!  
Ta má oči jako já, jako já, já!

**FIALA** **a** **jiní** _(volají)_**:** Palič! Palič!

**BUŠEK** _(spatřiv BLÁHU a HABRŠPERKA; udeří vztekle oběma pěstmi o stůl)_**:** Koukejte, ten palič už je tu zase. _(K CHASE do pozadí.)_ Jářku, chasníci, já platím vědro piva, když ho vyhodíte!

**Chasa** _(chce se vrhnouti na BLÁHU)_**:** Ven! Palič ven!

_DUBSKÁ důvěrně PETROVI něco šeptá a ukazuje na BLÁHU._

**Petr** _(postaví se před BLÁHU proti CHASE a zvolá rázně)_**:** Ho, ho, chasníci, jen pomalu, ještě jsem tu já!

_CHASA se velice zarazí._

**BUŠEK** _(je tím velice překvapen)_**:** Co…

**Petr** _(zvysoka)_**:** Jářku, mládenci, kterejpak z vás muže na to složit smrtelnou přísahu, že Bláha ten paličskej list psal? Co?

**Chasa** _(je úplně ticha a rozpačitá; tiše)_**: Inu** – my –

**Petr****:** No tak vidíte, mlčíte všichni. _(K BUŠKOVI rázně.)_ A můžeš snad ty, Bušku, složit na to smrtelnou přísahu, že Bláha ten paličskej list psal? Co?

**BUŠEK** _(rozpačitě a zaražen)_**:** Nu, víte, pantáto. – _(Zase směleji.)_ Ale jak ono se to ukáže, že to nikdo jinej nepsal, než on!

**Petr** _(s důrazem)_**:** Nu, tak dobře, tak tedy počkej, až se to ukáže – a dej mu pokoj!

**BUŠEK** _(zase začíná)_**:** Ale já povídám –

**Petr** _(rázně)_**:** A já povídám, vyhodit hosta **z** hospody, to nejde jen tak! – V hospodě je odjakživa každej pánem, kdo může platit. A to Bláha jistě může!

**BLÁHA** _(vyndá starou odřenou koženou tobolku a udeří jí_ o _stůl; furiantsky)_**:** A to taky že můžu!

**Petr** _(radostně)_: No vidíš! _(Vážně.)_ A poněvadž mu ještě nikdo nedokázal, že tu paličskou ceduli psal, tak muší každej, kdo se ho chce dotknout, napřed udeřit mě. _(Postaví se proti CHASE.)_

_CHASA zaražena ustoupí._

**Petr** _(furiantsky)_**:** Mě, člověka pětasedumdesátiletého, kterého vyznamenali dva nejslavnější monarchové!

_Ticho. – Všichni jsou zaraženi._

**Petr** _(furiantsky, ale skoro posměšně)_: Tak jářku, kdo mě chce uhodit? Kdo?

_Delší přestávka._

**Petr****:** No, vidíte – vaše svědomí se vám ozvalo a vy si netroufáte dotknout se mě! _(Smířlivě a mírně.)_ Tak nechte nyčko Bláhu na pokoji, obveselujte se ve vší počestnosti, a kdo ten paličskej list psal, to vyšetří obecní výbor a soud.

**Dubská** _(k PETROVI srdečně)_**:** Pantáto, tohle byla moudrá řeč!

**Hlasy** _(mezi SOUSEDY a CHASOU)_: Ano – moudrá řeč. – To je boží pravda!

**BUŠEK** _(jeví nevrlost – k sobě)_**:** E, co se ten dědek do toho plete – – –

**BLÁHA** _(dojat, srdečně k PETROVI)_**:** Aby vám to, pantáto, pámbu nastotisíckrát vynahradil.

**Petr** _(odmítá díky pokynem ruky)_**:** Naděl pámbu… naděl pámbu!

**BLÁHA** _(obrátí se pak k BUŠKOVI – furiantsky)_**:** Abyste ale, pantáto Bušku a vy chasníci, věděli, že já mám dobrý svědomí a že se tak hned někoho neleknu. _(Vyndá z tobolky pětku a hodí ji furiantsky MUZIKANTŮM na pult kruchty.)_ Páni muzikanti, tu je pětka, zahrajte mi sólo!

**BUŠEK** _(furiantsky)_**:** Cože? Sólo? Na to bych se – podíval. _(Vyndá z vesty desítku a udeří jí na pult před MUZIKANTY.)_ Tuhle je desítka! Zahrajte sólo _mně_!

**BLÁHA** _(furiantsky)_**:** A na tohle bych se zase já podíval! Já platil dřív!

**BUŠEK** _(furiantsky)_**:** Ale já dal o pětku víc a jsem první radní! Mně se musí hrát sólo napřed!

**BLÁHA****:** A já povídám, odjakživa se hrálo dřív tomu, kdo dřív platil, ať to byl sedlák, nebo podruh!

**BUŠEK****:** A já povídám, že se bude hrát mně!

**BLÁHA****:** A já povídám, že se bude hrát mně!

**BUŠEK** _(postaví se před MUZIKANTY)_**:** A tak já chci nyčko slyšet, komu budete hrát sólo napřed: jemu, nebo mně?

**BLÁHA** _(učiní totéž)_**:** Jemu, nebo mně?

**První** **muzikant** _(nahne se přes kruchtu dolů)_**:** S dovolením, pantáto, nemějte nám to za zlý, ale muzika odjakživa hraje sólo tomu, kdo dřív zaplatil.

**BUŠEK** _(uražen – furiantsky)_**:** Cože – já jsem první radní a vy mi nechcete hrát sólo napřed. – I to by byl v naší obci krásnej pořádek!

**První** **muzikant****:** Nehněvejte se, pantáto – –

**BUŠEK** _(náhle obrátí, posměšně)_**:** Tak vy mně nechcete zahrát sólo? Nu tak je taky dobře – – tak si zahrajte tuhle Bláhovi sólo… _(K_ _BLÁHOVI zlostně.)_ Ale abyste věděl, Bláho, až se bude zejtra odpoledne jednat v obecním výboru o to ponocenství a o tom paličským listu _(následující slova zpívá)_, tam budu mít zase _(s důrazem)_ _sólo_ _já_!

**BLÁHA** _(furiantsky)_**:** A vidíte, pantáto, to není pravda. V hromadě budu mít taky já _sólo_!

**BUŠEK** _(s opovržením)_**:** Cože? Vy? Vy?

**VŠICHNI****:** On? Bláha? Hoho!

**BLÁHA** _(rázně k celé hospodě)_**:** Ano, já, protože **už** vím, kdo ten paličskej list psal.

**DUBSKÝ** _(překvapen)_**:** Cože? Vy že to víte?

**Všichni****:** Vy že víte. – On že to ví! –

**BLÁHA****:** Ano, já to vím – a mám na to v ruce důkaz!

**FIALA** _(ulekne se – k sobě)_**:** On že – –

**Všichni** _(překvapeni)_**:** Důkaz? Důkaz že má?

**BUŠEK****:** Důkaz? Oho! To je zas ňáký nový taškářství!

**Verunka** _(jej chlácholí)_**:** Ale pantáto – – –

**BLÁHA****:** Ano, důkaz, a takový důkaz, že zejtra večer povedou někoho z naší obce v železech do Písku ke krajskému soudu! – Abyste to věděli!

_Všichni jsou zaraženi._

**BUŠEK****:** A to jsou samý taškářský řeči!

_BUŠKOVÁ a VERUNKA jej chlácholí. FIALA jeví úzkost._

**BLÁHA****:** Tak! Tak! A nyčko, páni muzikanti, spusťte… Já mám sólo… aby takovej pyšnej gruntovník věděl, když má chudej člověk dobrý svědomí, že taky tý pětky nelituje… _(Vezme si sklenici piva. Jásá.)_ A já si teď vyberu tu nejhezčí tanečnici z celý vesnice! Já si vyberu tu, která je mi z celý vesnice nejmilejší! To bude děvče, krev a mlíko! Jak by ji malíř vymaloval! To bude děvče jako ta nejkrásnější růže, co kvete v panskej zahradě. – – – _(Rozhlédne se vůkol po tanečnicích, z nichž některé tlačí se do popředí, – prozpěvuje si, náhle však přiskočí k HABRŠPERKOVI a popadne jej – zároveň mluví srdečně.)_ Pepíku, můj starej, věrnej kamaráde, tohle sólo si zatancuju s tebou! _(Popadne HABRŠPERKA, zavýská a tančí s ním.)_

_Hudba spustí._

**Habršperk****:** Ale Valentýnku…!

**Oba** _(zpívají zároveň_ s _hudbou)_**:** Hujdadra! Hujdadra!

_Opona padá._
