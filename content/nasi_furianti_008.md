---
title: JEDNÁNÍ TŘETÍ
contentType: prose
---

_Světnice u představeného Dubského. V pozadí vchod z venku, nalevo vchod do druhé světnice, napravo okno. Nalevo v koutě velká zelená kachlová kamna s plotnou na vaření – kol kamen lavice. Nad kamny zavěšeny jsou na šňůrách od stropu dvě tyčky, na nichž se suší prádlo. V pravém koutě stůl s trnoži, v koutě za ním do rohu lavice. Zpředu u stolu stolice. Na zdích obrazy svatých, malované na skle – v koutě nad stolem na hrubé, černě natřené konzole na zdi zavěšena zasklená skřínka se soškou Panny Marie, vystrojenou v hedvábné, krajkami obroubené šaty. Soška má na šňůrce na krku tolary a dvacetníky. Za obrazy svatých jsou zastrčeny svěcené kočičky. U dveří v pozadí visí kropenka se svěcenou vodou. Vlevo v popředí malý stolek. Světnice je čistě vybílena a na zdích vůkol asi půl druhého metru od podlahy je zelený „štráf“, nad ním primitivně, skrze patronu malované „kytky“. Napravo v popředí před oknem je obraz – hrubý kamenotisk dosti nemotorně vodovými barvami omalovaný, představující vojáka v uniformě. Hlavička je vystřižena z fotografie a přilepena k tělu. Za obrazem zastrčeny jsou dvě zvadlé větvičky chvoje. Pod obrazem visí klec, v níž poskakuje drozd._

## Výstup 1

_U malého stolku nalevo sedí DUBSKÁ a PETR a přebírají hrách; VÁCLAV, později MARKÝTKA._

  

**Václav** _(stojí před klecí a hraje si s drozdem)_: Ano, ano, můj zlatej ptáčku – dnes jsi u nás poslední den; zítra donesu tě Verunce!

**Markýtka** _(pozadím)_**:** Pochválen Pán Ježíš Kristus!

**Všichni****:** Na věky amen!

**Markýtka** _(k DUBSKÉ poněkud nesměle)_**:** Teta, já k vám přicházím kvůli té paličské ceduli, co má vo ní nyčkom hromada jednat.

_DUBSKÁ jeví zvědavost._

**MARKÝTKA****:** Víte, teta, já si myslím, že jsem včera u muziky poznala po hlase tu ženskou vosobu, co tu paličskou ceduli na kapličku přilípla.

**Petr**, **Dubská**, **Václav** _(jdou rychle k ní)_: Že jste ji poznala? Ale jděte. A která to byla?

**MARKÝTKA****:** Inu, já myslím, že to bula ta Krystýna těch krejčojc.

**Petr** _(překvapen, chápe)_**:** Na mou duši, to by mohlo bejt pravda!

**Dubská** _(jako by chápala)_**:** Panenko Maria Sepekovská!

**Václav** _(udeří se do čela)_: Inu, když jsem si tohle nemyslil! _(K sobě.)_ Naposled proto chtěl včera Bláha…

**Dubská** _(rázně)_**:** No, počkejte, Markýtko, za chvilku se tu sejde výbor; já jim promluvím do duše.

**Markýtka** _(srdečně)_**:** Já jen proto, teta, aby skrze mě nepřišel nevinnej člověk do nechčestí. To bůh chraň!

**Petr****:** No, panno Markýtko, to je vidět, že jste pořádná osoba.

**Markýtka** _(zadívala se zatím na obraz vojáka)_**: Prosím** vás, teta, kdopá je tuoleten voják?

**Dubská** _(dojata vzpomínkou – sdílně)_**:** To je můj nebožtík syn Josef, co padl v roku šedesátým šestým **v** bitvě u Náchoda.

**Markýtka** _(soucitně)_**:** Chudák, dej mu pámbu nebeský království – to bul ňákej hezkej člověk!

**Petr** _(srdečně)_**:** A jak byl hodný – oh!

**Dubská** _(ukazuje na jiný obrázek)_: Koukejte, Markýtko, tuhle je ten Náchod – co byla ta bitva. _(Ukáže na větvičku chvoje.)_ A tahle větvička chvoje, ta je ze stromečku, kterej roste na těch šachtách, co jsou v nich ty padlí vojáci pochovaný! Tu jsem si tam sama utrhla na památku!

**Markýtka** _(dojata – srdečně)_**:** Tak vy jste tam taky bula, teta?

**Dubská** _(teskně)_**:** Byla jsem tam, byla. – – Když přišla od ouřadu zpráva, že náš Josef v tej bitvě pad, tak jsem myslela, že přijdu lítostí o rozum. Dvě leta jsem toužila, abych přeci věděla, kde mý dítě odpočívá – loni z jara jsem se s Václavem a tuhle s dědečkem sebrala, jeli jsme s formanem do Prahy. Z Prahy jsme šli do Starý Boleslavě…

**Petr****:** Víte, panno Markýtko, to je tam, co zabili svatýho Václava.

**MARKÝTKA****:** Já vím.

**DUBSKÁ****:** Odtamtud jsme jeli na Nový Bydžov, Jaroměř a Skalici až do Náchoda. To je vám, jak tuhle vidíte _(ukazuje na obrázek)_ město a na vrchu starej zámek a tuhle na kraji lesa jsou ty šachty. Nasázeli tam lesních stromků a květin, je to jako zahrádka a veprostřed je kříž. A tam leží taky náš Josef. Ubohý dítě! _(Pláče.)_ Bylo to pro nás smutný podívání. Klekli jsme si u těch šachet a pomodlili jsme se za jeho duši. Potom jsme dali v městečku na mši, aby mu pámbu dal lehký odpočinutí.

_PETR utírá si šátkem slzy. MARKÝTKA utírá si zástěrou slzy._

**DUBSKÁ****:** Od tý doby, co jsem viděla jeho hrob, je mi volněji. Letos z jara tam byl tatík. _(Stírá si slzy.)_

**Markýtka** _(s pláčem)_**:** Teta, neplačte. – Bůh tomu tak chtěl, měl ho rači.

**Dubská** _(utírá si očí zástěrkou)_**:** To nám pan farář taky říkává. Pánu bohu poručeno. _(S povzdechem.)_ Ale ty vojny by snad přeci nemušely bejt…

_V síni se ozve hovor – hlasy DUBSKÉHO, BUŠKA, ŠUMBALA a KOŽE­NÉHO._

## Výstup 2

_ŠUMBAL, BUŠEK, KOŽENÝ a učitel KUDRLIČKA – za nimi DUBSKÝ. PŘEDEŠLÍ._

  

**DUBSKÝ****:** Tak jen dál, sousedi, jen dál.

**BUŠEK**, **Šumbal****:** Pochválen Pán Ježíš Kristus!

**DUBSKÁ****:** Až na věky amen!

_UČITEL pozdravuje DUBSKOU a PETRA podáním ruky a kloní se uctivě._

**DUBSKÝ****:** No – tak schází nám ještě strejc Šmejkal. – Václave, dojdi pro něj!

**VÁCLAV****:** Už jdu, pantáto! _(K PETROVI.)_ A taky povím Bláhovi, že začalo sezení výboru, on mě dnes ráno **o** to prosil. _(Odejde.)_

**Kožený** _(vyndá z kapsy odřenou knihu „Obecní řád pro království české“)_**:** No, kdyby i nakrásně Šmejkal nepřišel, tak můžeme jednat bez něj, protože tuhle obecní zákon ustanovuje, paragraf čtyrycátý třetí _(čte, ale chatrně a pracně; slabikuje)_**:** „Výbor může platná usnesení činiti, když je víc než polovice údů pospolu“…

**šumbal****:** Prosím vás, sousede, nechte toho **čtení,** soukáte to ze sebe jako cuckovitou koudel.

**Kožený**: Poslouchej, Šumbale, tohle je zákon a zákon není žádná cuckovitá koudel – rozumíš? _(Dobírá si ho na oplátku; posměšně.)_ No, kampak jsi včera zalez, žes ani k muzice nepřišel?

**Šumbal** _(zarazí se, váhavě)_**:** Mně bylo ňák nanic, pálila mě žáha.

**Kožený** _(jizlivě)_**:** To nejspíš po těch bramborách, kterejma prej tě žena včera celej den krmila.

**šumbal** _(popuzen)_**:** Poslouchejte, Koženej, vy jste odjakživa šťoural.

_KOŽENÝ se směje, maje vědomí, že ho ťal do živého. DUBSKÁ zatím vyprovodila MARKÝTKU středem, vrátila se a zasedla na své dřívější místo._

## Výstup 3

_PŘEDEŠLÍ. ŠMEJKAL vejde středem; má levou tvář ohromně oteklou a zavázanou červeným šátkem – uzlem na temeni; jde až do popředí. Všichni se dají do hlasitého smíchu._

**šmejkal** _(nevrle)_**:** No tak, co se smějete, blázni? Rojily se mi včeličky, dvě mi vlezly pod kuklu a daly mi žihadlo.

**DUBSKÝ****:** Ale ty vypadáš!

_Všichni se smějí._

**Šmejkal** _(dopálen)_**:** Vypadáš! – Kdyby byly píchly tebe, měl bys taky hubu jako měchejř. _(Sedne si nevrle.)_

_Všichni zatím zasedli ke stolu, který si přinesli více do popředí. UČITEL rozložil si na stole spisy. Všichni si nacpali a zapálili dýmky; čepice mají na hlavách._

**DUBSKÝ****:** No tak, sousedi, začneme. Tak jsou tu dvě žádosti za to ponocenství v naší obci: Fialova a Bláhova. Tak řekněte nyčko, komu to chcete dát.

**šmejkal** _(nevrle)_**:** Mně je to jedno, ať je ponocným Petr nebo Pavel, jen když mi dá pozor na mý včeličky, aby mi je zloději ne vyloupali!

**BUŠEK** _(dosti drsně)_**:** Vy taky myslíte, že jsou jen vaše včeličky na světě!

**Šmejkal** _(nevrle)_**:** Vždyť já to od ponocnýho nežádám zadarmo – já mu dám za to každej rok k Vánocům housku a flašku jalovcový kořalky.

**BUŠEK****:** Já, jakožto první radní v obci, myslím, že to ponocenství přeci nedáme Bláhovi, kterej hrozil, že celou ves vypálí – nýbrž že ho dáme Fialovi.

**Dubská** _(vrazí mezi ně – rázně)_**:** Tak, vy **sou**sedi, pořád ještě myslíte, že to psal Bláha?

**BUŠEK** _(posměšně)_**:** A vy tomu věříte, co Bláha včera v hospodě mluvil? To je vidět, že jste hloupá ženská. To bylo nové taškářství, který si vymyslil, aby se **z** toho dostal!

**Dubská** _(chce Bláhu hájit)_**:** Jářku, sousedi, já vám povídám…

**Kožený****:** Poslouchejte, sousedko, jakpak vy nám můžete mluvit do obecních záležitostí, co? _(Ukazuje knížku.)_ Tuhle v obecním zákoně stojí paragraf třicátej druhej, že policejní orgány – a to je, rozumíme, taky příkladně ponocnej – ustanovuje výbor. _(Ostře.)_ Ale nikde tu nestojí, že má taky představená do toho co mluvit.

**Dubská** _(rázně a popuzena)_**:** A vidíte, to je zrovna hloupá věc, poněvadž je kolikrát jedna ženská chytřejší než celej výbor! – A já vám to ještě jednou povídám, že tu ceduli Bláha nepsal. – Pane učitel, co tomu říkáte vy?

**Učitel** _(vstane, uctivě a vážně)_**:** Slavný obecní výbore. Tuhle je žádost Valentýna Bláhy za udělení ponocenství ve zdejší obci _(ukáže list)_**;** a je vlastnoručně psána starodávným písmem čili švabachem, neboližto, jak my učitelé říkáme, kurentem, jakým **píšou** lidé ze starších škol. _– (Vezme paličský list.)_ Ale, slavný obecní výbore, tento paličský list je psán pěkným novým písmem, které my učitelé **nyní** dítkám vštěpujeme – čili tak zvanou latinkou.

**BUŠEK** _(posměšně)_**:** No, bodejť – Bláha by si to sám napsal, že vypálí celou ves, ne? Ten je drbanej! To si můžete pomyslit, že si to dal od někoho napsat.

**Kožený**: Ten nebyl prodarmo na vojně!

**BUŠEK****:** Tak vidíte, Dubská, že se ho marně zastáváte. _(K výborům.)_ A víte co, nechme všech plesků třesků a hlasujme. _(K ŠUMBALOVI.)_ Ty, Šumbale, přece taky dáš hlas Fialovi, co?

**šumbal** _(rozpačitě)_**:** No víš, já taky myslím, že to Bláha nepsal, ale abych měl s ženou pokoj, dám hlas tomu lumpovi Fialovi.

**BUŠEK** _(prudce)_**:** Fiala je pořádný člověk, rozumíš? – Tak, kdo hlasuje pro Fialu? – Já jo!

**Šmejkal****:** No, když tuhle první radní myslí, že je Bláha palič, tak já hlasuju pro Fialu.

**Kožený****:** A já taky.

**Šumbal** _(nevrle)_**:** No, pro mě, tak já taky.

**DUBSKÝ****:** Já hlasovat nebudu.

**BUŠEK****:** A proč? Ty přeci mušíš hlasovat!

**Kožený** _(horlivě)_**:** Oho – to nemuší! _(Ukazuje knihu.)_ Tuhle obecní zákon dovoluje, že kdo nechce hlasovat, tak že nemuší!

**Učitel** _(počítá hlasy)_**:** Je tedy většinou čtyř hlasův zvolen za ponocného František Fiala, krejčí zde…

**Všichni** _(krom Dubského)_**:** Ano.

**Šumbal** _(nevrle)_: Nu, tedy pro mě – ano.

_DUBSKÁ zlostně mluví s PETREM, který přebíral dosud hrách do hrníčku, ale dobře poslouchal a hrou jevil svoji náladu._

**BUŠEK** _(jde k oknu, otevře a volá ven)_**:** Vojto, dojdi pro Fialu, aby sem přišel.

**Vojta** _(venku drsně a posměšně)_**:** Von tu beztoho už půl hodiny vokolo chalupy vočumuje!

**DUBSKÝ****:** No, a což, sousedi, máme dát ten paličskej list žandarmerii?

**BUŠEK****:** **A** toť se ví, že jo! Což můžeš vzít na sebe to zodpovídání, kdyby se ve vsi něco stalo?

## Výstup 4

_**FIALA**. PŘEDEŠLÍ_.__

  

**FIALA** _(úlisně a plazivě)_: Pámbu rač dát šťastný dobrý odpoledne.

**DUBSKÝ****:** Dejž to pámbu. Tak, Fialo, obecní výbor vám dal to ponocenství.

**FIALA** _(úlisně)_**:** Zaplať pámbu, pane starosto, **a** všechněm pánům sousedům zaplať to pámbu nastotisíckrát, že jste si vzpomněli na chudýho člověka **a** otce od sedmi dětí.

_UČITEL zatím píše._

**DUBSKÝ****:** Tak služte obci věrně **a** budete mít za to ročně sto třicet zlatejch a každej soused vám dá něco k Vánocům. **A** tuhle vám odevzdávám obecní troubu ponůcku a tuhle obecní kožich na zimu. _(Vyndá obě věci z almary a dá je FIALOVI.)_

**FIALA**: Toť abych si ten kožich přeci zprubíroval. _(Pověsí si buvolí roh kolem krku a hodí si kožich přes rameno.)_

## Výstup 5

_PŘEDEŠLÍ. MARTIN._

  

**Martin** _(kluk asi 16letý, vrazí bez čepice všecek uřícen do světnice, přiskočí k BUŠKOVI a křičí rychle)_**:** Pantáto! Pantáto! V našich bramborách leží zajíc jako jehně.

**BUŠEK** _(vyskočí divoce, zapomene na všecko vůkol sebe – vášeň pytlácká vzplane v něm – mluví vytřeštěně)_**:** Kde? Kde?

**Martin** _(rychle)_**:** Pojďte, já vám ho ukážu!

**BUŠEK** _(rychle k sobě)_**:** To vyprubíruju tu novou brokovnici. _(Popadne čepici a chce odkvapit.)_

**DUBSKÝ** _(domlouvá mu)_**:** Ale Jakube, vzpamatuj se, co myslíš? Slyšíš?

**BUŠEK** _(ve chvatu)_: I dej **mi svatej** pokoj! _(Odběhne s MARTINEM středem.)_

_Výborové pozastavují se nad tím. – Hra._

**DUBSKÁ****:** Inu, to víte, jak slyší Bušek o **zajíci!**

**Šmejkal** _(k FIALOVI)_**:** Poslouchejte, Fialo, když **mi** budete dobře hlídat moje včeličky, aby **mi** je zlodějové nevyloupali, tak dostanete k Vánocům housku a flašku jalovcový kořalky.

**FIALA** _(úlisně)_**:** I to budu, pantáto, to budu!

## Výstup 6

_PŘEDEŠLÍ. VÁCLAV vede BLÁHU; oba vejdou středem. BLÁHA má v ruce písničku, kterou včera dostal VÁCLAV od KRYSTÝNY._

  

**Václav** _(radostně)_**:** Páni sousedi, to vám nesu veselou novinu!

**Všichni** _(jeví překvapení)_**:** Co **se** stalo? Co?

**BLÁHA** _(zdvořile, ale chytrácky)_**:** Inu, páni sousedi, jak jsem včera v hospodě prál, já vyzpytoval, kdo psal tu paličskou ceduli, a mám na to důkaz.

**Dubská** _(radostně)_**:** Tak vidíte!

**DUBSKÝ**, **Šumbal** a **Petr** _(s interesem)_**:** Tak mluvte! Mluvte!

**Kožený****:** No a kdopak to psal? Vy jste to psal.

**Václav** _(radostně)_**: Ó,** ne!

**BLÁHA** _(klidně, ale chytrácky)_**:** Tuhle pan učitel je učenej člověk a takovou věc nejlepší rozsoudí. _(K DUBSKÉMU.)_ Máte tu, pantáto – tentononc – tu paličskou cedulku?

**Učitel** _(ukáže paličský list)_**:** Tu je!

**BLÁHA** _(dává jim písničku)_**:** Tak si nynčko, páni sousedi, přečtěte tohlenonc!

**Kožený****:** No tak to ukažte. _(Vezme písničku a čte pracně)_**:**

„Na hranicích města německého  
stojí tam na skále skvostný hrad,  
tam, kde srdce reka v těle věje,  
v něm přebýval Fridolín hrabě.“

_FIALA se ulekne. Všichni v úžasu na sebe pohlížejí._

**Kožený** _(rozzloben)_**:** Člověče, vy si z nás tropíte blázny. Tohle je ta písnička, co ji zpívají báby po jarmarkách.

**BLÁHA****:** No, pane učitel, jestlipak tohle není **to** samý písmo jako tenhle paličskej list – co?

**FIALA** _(se velice ulekne; k sobě)_**:** Ježíš Marjá!

**UČITEL** _(porovnává písmo, pak vážně a s úklonou)_**:** Slavný výbore, to je totéž písmo, tatáž latinka, jakou psán je tento paličský list – čili jinými slovy, tyto dvě věci psala jedna ruka, a tudíž jedna osoba.

_Všichni prohlížejí si s velkým interesem oba rukopisy._

**DUBSKÝ****:** Na mou duši, jedno písmo, litera za literou!

**Šmejkal****:** I toť se ví, že je tohle i tohle jedno písmo!

**Ostatní****:** To je ovšem jedno písmo!

**DUBSKÝ****:** No a kdopak tedy psal tu písničku!

**BLÁHA** _(zdlouhavě)_**:** To je tuhle vzadu napsáno. _(Ukáže na zadní stranu písničky.)_

**Učitel** _(čte)_: „Tuhle písničku jsem si opsala já Krystýna Fialová z Honic z numera desátýho, šestnáct let stará.“

**Všichni** _(vzkřiknou)_**:** Fialojc Krystýna?

**FIALA** _(v ústraní lomí rukama – k sobě)_**:** Ta žába mě přivede do neštěstí.

_DUBSKÁ opře si boky – vrazí mezi výbory._

**Dubská** _(spustí rázně)_**:** A tak nyčko vidíte, sousedi, kdo měl prve pravdu – vy, nebo já?

_Výborové zaraženi mlčí, kouří a někteří škrábou se za ušima._

**Dubská** _(ostře)_**:** Já! Viďte! Já! Co? – _(Rázně.)_ Teď ale budu mít s**ólo** já! _(Přiskočí k FIALOVI, popadne ho oběma rukama za límec a zatřese jím rázně.)_ Mluv, darebáku, psala to tvoje holka, nebo ne!?

**FIALA** _(vzpamatoval se a zapírá drze)_**:** Pajmámo, na věčné zatracení se zaklínám, nepsala! Ať oslepnu! Ať zchromnu…! _(Zdvihne pravici jako k přísaze.)_

**Dubská** _(rázně)_**:** No, uhlídáme hned…! _(Přiskočí k oknu a volá ven.)_ Vojto, doběhni pro krejčojc Krystýnu!

**FIALA** _(rychle)_**:** Pajmámo, já pro ni dojdu sám! _(Chce odběhnout.)_

**Dubská** _(zadrží FIALU – rázně)_**:** Ó, ne! _(Popadne ho oběma rukama za límec.)_ Ty půjdeš zatím tamhle do **sednice.** Kožich dolů. _(Strhne mu kožich a vezme mu roh – obé hodí na lavici a strká jej do světnice nalevo.)_

**FIALA** _(zároveň)_**:** Pajmámo, proboha **vás** prosím, já jsem **nevinnej,** Krystýnka je **nevinná –**

**Dubská** _(rázně)_**:** To uhlídáme! _(Strčí jej rázně po hlavě do světnice, zavře na klíč a vezme klíč k sobě.)_ Tak! – Já vám ukážu, že má ženská někdy víc rozumu než celej obecní výbor.

**Kožený** _(s obecním zákonem v ruce, vypne se)_**:** Ale poslouchejte, Dubská, vy se nám pletete do naší _(ukazuje na knihu)_ samosprávy. Tuhle obecní **řád** ustanovuje, že o záležitostech obecních rozhoduje…

**Dubská** _(rázně)_**:** Vy jste, Kožený, **i** se svým obecním řádem blázen.

**Kožený** _(vyskočí uražen)_**:** Poslouchejte, Dubská…

**Dubská** _(rázně)_: Na světě rozhoduje odjakživa ten, **kdo** je chytřejší! A to jsem já! – Víte? Já vám prála hned včera, že je Bláha nevinnej – ale jako bych _(s velkým důrazem)_ do pařezu mluvila!

**Kožený** _(dopálen uhodí o stůl)_**:** Poslouchejte, Dubská, my nejsme žádný pařezy, rozumíte – my jsme obecní **radní!**

**Dubská** _(pohrdavě a ostře)_**:** Radní nebo pařez – **to** je mi jedno!

_VÁCLAV a PETR radují se z ráznosti Dubské._

**Dubská** _(ostře k výborům)_: A to vám povídám, až přijde Krystýna, ať mi do toho nemluvíte – slyšíte? To budete koukat, jak s ní zatočím! _(Mluví s DUBSKÝM a UČITELEM tiše, ale velice živě dále.)_

**šumbal** _(v popředí)_**:** Jářku, Václave, co dělat, než přijde Krystýna? _(Důvěrně.)_ Hoďme si zatím tuhle párkrát mariáš! _(Vyndá z kapsy karty a zafrčí jimi.)_

**Václav** _(který má radost z obratu Bláhovi příznivého – vesele)_**:** I pro mě, strejčku, když chcete, tak si hodíme. _(Sednou ke stolku, kde prve DUBSKÁ a PETR hrách přebírali, a hrají.)_

_PETR dívá se na hru._

**Dubská** _(která zatím živě vykládala sousedům v pozadí, ohlédne se a spatří, že hraje ŠUMBAL karty – k výborům)_**:** No, pěkně děkuju – je tohle čistej obecní výbor – jde si dohromady karty zahrát! _(Hrozí zezadu ŠUMBALOVI – pak tlumeným hlasem k ostatním výborům._) No, počkej, tobě já naženu strachu! Dejte pozor, sousedi, **co to** bude za legraci. _(Jde k oknu, podívá se ven a mluví velmi živě. Všichni s napětím dávají pozor.)_ I koukejme, to jsou k nám hosti – teta Šumbalojc nás jde navštívit.

**šumbal** _(jak to zaslechne, ulekne se a vyskočí)_**:** Ježíš Marjá Josef, Marjánka! Aby mě tak zastihla u karet, ta by dělala rámus! _(Shrabuje oběma rukama karty, z nichž některé na zem spadly, a strká je do kapes, pak si sedne na lavici ke kamnům.)_

_DUBSKÁ a všichni výborové se hlučně smějí._

**Šumbal** _(nevrle a v úžasu se po nich rozhlíží)_**:** No, co se tak smějete?

**Šmejkal****:** Smějem se, jakej máš před svou ženou respekt. No, jen se nebuj – to si udělala starostová jen tak legraci. _(Směje se.)_

**Šumbal** _(bručí nevrle)_**:** Cože? Legraci? – To jsou hloupý špásy – já se lek, až **se** mi duch v těle zatajil. _(Oddychne si.)_

_Všichni se smějí. ŠMEJKAL se směje zvlášť nápadně._

**Šumbal** _(dopálen)_: No – jestlipak se přestaneš šklebit, co? Kdyby ses viděl, jak s tou oteklou hubou **vypadáš!** _(Smích.)_

## Výstup 7

_PŘEDEŠLÍ. KRYSTÝNA._

  

**Krystýna****:** Pajmámo, vy prej jste pro mě poslala?

**Dubská****:** Inu bodejť, Krystýnko – máme pro tebe tuze pěknou písničku!

**Krystýna** _(zvědavě)_**:** Písničku?

_DUBSKÁ ukáže jí písničku. Všichni jeví napětí._

**Krystýna** _(koukne na písničku a směje se hloupě)_**:** Hyhyhy… vždyť je tohlenonc písnička moje! Tu jsem si já sama opsala. _(Utře si nos rukávem.)_

**Výborové** _(tiše k sobě)_: Vidíte?

**Dubská** _(vezme paličský list a spustí na Krystýnu zhurta)_**:** Tak potom jsi ale psala taky tuhletu paličskou ceduli!

**Krystýna** _(se velice ulekne)_**:** Pajmámo já – já –

**DUBSKÝ**, **DUBSKÁ** _(ostře ku KRYSTÝNĚ)_**:** Mluv, psala jsi to, nebo ne?!

**Krystýna** _(zakryje si obličej zástěrkou a pláče hřmotně)_**:** Hu, hu, hu, hu –

**DUBSKÝ****:** Přiznej se, psala jsi to, nebo ne? –

**DUBSKÁ****:** Mluv – nebo –

_Vtom padne v pozadí v dálce střelná rána._

**Krystýna** _(padne na kolena, pláče a mluví)_**:** Psala, pajmámo, psala!

**Dubská** _(vítězně k výborům)_**:** Vidíte!

**DUBSKÝ****:** A proč jsi to psala, mluv!

**Krystýna** _(za hřmotného pláče)_**:** Ale nepovíte to tatínkovi?

**DUBSKÝ****:** Jen mluv! Mluv!

**Krystýna** _(s pláčem)_**:** Tatínek mi to poručil a říkal mi to do péra.

**Dubská** _(pohrdavě k výborům)_**:** Co jsem řekla, vy mudrcové. _(Přiskočí ke dveřím světnice nalevo, otevře klíčem, vejde tam, přivede za límec FIALU a ukáže mu paličský list.)_

_FIALA poslouchal za dveřmi a slyšel, že jej KRYSTÝNA prozradila, potácí se a je vidět, že má strach._

**Dubská** _(rázně)_**:** Teď řekneš tátovi do očí, jestli ti tohle říkal do péra, nebo ne! _(Ukáže na paličský list.)_

**Krystýna** _(neodpoví, pláče hřmotně)_**:** Hu, hu, hu!

**FIALA** _(ve strachu, vida, že jest usvědčen, padne na kolena)_**:** Proboha vás prosím, páni sousedi, odpusťte mi to, já už to víckrát neudělám.

**DUBSKÝ** _(rázně)_**:** Tak vy, špatný člověče, se **k** tomu přiznáváte?

**FIALA****:** Pro všecky svatý, páni sousedi, považte, žena, sedum dětí, bída, nouze – _(Ke KRYSTÝNĚ polohlasem a hrozí jí pěstí.)_ No, počkej, tobě já nařežu!

**Krystýna** _(pláče hřmotně)_**:** Hu, hu, hu!

**Dubská** _(vítězně k celému výboru)_**:** No, jářku, kdo je tu teďka poctivej člověk – Fiala, nebo Bláha?

**Všichni**: No, toť se ví, že Bláha! Ovšem, že Bláha! – No, kdožpak jinej než Bláha.

**FIALA**: Pajmámo, pantáto, smilujte se nad námi. _(Ke KRYSTÝNĚ.)_ Pros, nebo tě utluču!

**Krystýna** _(klekne, pláče a prosí)_**:** Pajmámo, prosím vás…

**Dubská** _(rázně)_**:** Smilování s takovým špatným člověkem? – To jo! Ten paličskej list přijde k soudu, rozumíte? A vy si oba posedíte každej aspoň tři leta. –

**FIALA****:** Pro milosrdenství boží! _(Lomí rukama.)_

_KRYSTÝNA pláče hřmotně a spíná ruce._

**DUBSKÁ****:** **A** teď se kliďte – marš!

**FIALA** _(leze po kolenou)_**:** Pajmámo, snad byste nás nechtěla připravit do neštěstí. – Pros, Krystýno!

**Krystýna** _(pláče protivně do zástěrky)_**:** Hu, hu, hu!

**DUBSKÁ****:** Já vás? Vy jste se tam připravili sami! _(Vzpomene si náhle.)_ Sem **s** tím paličským listem! _(Vezme paličský list a zastrčí si ho za šněrovačku.)_ Ten dám já sama četníkům! – A už ať jste oba venku! –

**FIALA** _(prosebně)_: Pajmámo!

**DUBSKÁ****:** Že nepůjdete? _(Rázně.)_ Tisíc hromů, na **to** se podíváme! _(Popadne KRYSTÝNU za límec a vystrčí ji středem ven.)_

**Krystýna** _(cestou pláče)_**:** Pajmámo! Pajmámo!

_DUBSKÁ se vrátí, vezme za límec FIALU a vystrčí ho také._

**FIALA** _(cestou prosí)_**:** Smilování, pajmámo, žena – sedum dětí…

**Dubská** _(ho vystrčí)_**:** Tak! _(Vrátí se do středu světnice a podepře si boky.)_ No, jářku, páni radní, tak co tomu nynčko říkáte? Koukáte, co? No, **tak** vidíte, pořád žvaníte o samosprávě a jedna ženská má rozum z vás ze všech! Je **to** pravda, nebo ne?

**VŠiChni** _(škrábou se rozpačitě za ušima)_**:** No ovšem **– na** mou duši – vy jste měla pravdu!

**DUBSKÁ****:** No **tak** vidíte! **A** když jsem vám prve řekla, že jste pařezové, tak **vám** to nešlo pod **nos!**

**Šmejkal** _(ukáže na KOŽENÉHO)_**:** To tuhle on to nechtěl **věřit.**

**DUBSKÁ****:** No **a** **copak** _(ukáže na BLÁHU, který stoji v pozadí)_ chcete nynčko dělat s tímhle člověkem, kterýmu jste **tak** ublížili, že byste ho měli vlastně všichni odprosit?

**BLÁHA** _(jde do popředí – pokorně)_**:** I pajmámo – to já nežádám! – Jen když páni sousedi uznají, že jsem poctivej člověk.

**DUBSKÝ** _(srdečně)_**:** No, víte, Bláho, to taky jste.

**Všichni**: Jen co je pravda, to jste!

**Šumbal****:** A abyste věděl, že chceme tu křivdu napravit, tak myslím, **abysme** mu to ponocenství dali. Co myslíte, sousedi?

**DUBSKÝ** a **všichni** _(bez Šmejkala)_**:** No, toť se ví, _že_ mu to dáme!

**DUBSKÝ****:** No, co vy, **Šmejkale,** myslíte?

**Šmejkal**: I **mně** je to jedno, ať je ponocným Petr, nebo Pavel, jen když mi dá dobrý pozor na mý včeličky, aby mi je zlodějové v noci nevyloupali! – _(K BLÁHOVI.)_ Abyste si ale nemyslil, že to žádám od vás zadarmo; to ne! Já vám dám **k** vánočním svátkům housku a flašku jalovcový kořalky.

**BLÁHA** _(děkuje)_**:** Zaplať vám to pámbu, páni sousedi, aby vám dal pámbu všecko dobrý.

**DUBSKÝ****:** Tuhle máte troubu a kožich na zimu. _(Dá obě BLÁHOVI.)_

**BLÁHA** _(zavěsí si troubu kolem krku a vezme kožich)_**:** Mně se zdá, že mi bude ten **kožich trochu** dlouhej. _(Obleče si kožich – VÁCLAV mu pomáhá.)_

**DUBSKÝ****:** A dnes v noci už můžete ponocovat.

**BLÁHA** _(pokorně)_**:** Poslušně děkuji, páni sousedi. No, já jsem starej vojín, kterej sloužil císaři pánu dvanáct let bez poskvrny a drží něco na sebe, a uhlídáte, že budete se mnou dočista spokojený, protože jdu na čest! _(Ustoupí do pozadí.)_

## Výstup 8

_PŘEDEŠLÍ. BUŠEK vrazí do světnice, je vidět, že má radost. BLÁHU, který stojí u dveří, nepozoruje. Jde do popředí._

  

**Šmejkal****:** Dostals ho?

**BUŠEK** _(radostně)_**:** Bodejť ne! Vyskočil mi asi na osumdesát kroků, já po něm říz – svalil se jak knedlík. – To je ti zajíc jak jehně. _(Náhle mrzutě a škrábe se za uchem.)_ Ale když jsem ho zdvihal, šel pěšinou z Písku Habršperk a viděl mě – a to mě mrzí. Čert ho tam přines! _(Ohlédne se a spatří BLÁHU – zlostně.)_ Prach set – Co je to?

**DUBSKÝ****:** No víš, Jakube, vyslejchali jsme Fialu – a dokázalo se, že on ten paličskej list říkal Krystýně do péra. – Tak jsme zvolili za ponocnýho tuhle Bláhu.

**BUŠEK** _(zlostně)_**:** A to není pravda, a to neplatí, protože jsem nebyl při tom já – první radní!

**Kožený****:** I holečku, to nic nedělá. – Podle paragrafu čtyrycátého třetího obecního zákona _(čte pracně z knihy)_ „výbor může platná usnesení činiti –“.

**BUŠEK** _(podrážděn)_**:** A do toho mi do všeho nic není! Já povídám, že to neplatí, protože jsem tu nebyl já! – Tohle je ouskok!

**DUBSKÝ** _(podrážděn, ale snaží se mluvit klidně)_**:** Poslouchej, Jakube, to není žádnej ouskok. To já si jakožto starosta nemůžu dát říct!

**BUŠEK** _(udeří o stůl)_**:** Já ale povídám, že to byl ouskok a že je to taškářství!

**DUBSKÝ** _(zlostně)_**:** Jakube, nezapomínej se!

**BUŠEK****:** A rozumíš, tys odjakživa držel s tím filutářem Bláhou.

**BLÁHA** _(trhne sebou)_**:** Pantáto –

**DUBSKÝ** _(prudce)_**:** Tys držel s tím paličem Fialou, kterej chtěl celou ves vypálit!

**BUŠEK** _(prudce)_**:** To není pravda! Vy jste Fialu očernili, když jsem tu nebyl, a mě jste podskočili! Rozumíš! _(Divoce.)_ A to je špatnost!

**DUBSKÝ** _(rozpálen vztekem)_**:** Tady se nestala žádná špatnost. A kdybys nebyl šel pytlačit, tak by ses byl sám přesvědčil, že je Bláha v právu!

**BUŠEK** _(vztekle)_**:** Cože? Já že šel pytlačit?

**DUBSKÝ****:** Šel jsi pytlačit!

**BUŠEK****:** A ty mi tu naposled chceš říct, že jsem já nějakej pytlák?

**DUBSKÝ****:** A to taky jsi!

**BUŠEK** _(zlostně)_**:** Já že jsem pytlák? _(Hrozí rukou DUBSKÉMU.)_

**Petr** _(mírní je)_**:** Ale, ale…

_ŠMEJKAL, KOŽENÝ zadrží BUŠKA._

**Václav** _(mírní DUBSKÉHO)_**:** Pantáto!

**Dubská** _(činí totéž)_**:** Filipe!

**DUBSKÝ** _(odstrčí je všechny)_**:** Cože? Ty mě chceš uhodit? _(K DUBSKÉ.)_ Koukej, ženo, on mě chce uhodit, a náš syn by si měl vzít jeho dceru za ženu a přivést nám takový rabiátský plemeno na naše grunty? _(Udeří stolicí o zem.)_ A to by mušel do mě dřív hrom uhodit!

**Václav** _(mírní ho)_**:** Ale pantáto!

**BUŠEK****:** A taky do mě by mušel uhodit, než bych dal svou dceru do takový ouskočný famelie. _(Vztekle.)_ To neudělám!

**DUBSKÝ****:** A já taky ne! A kdybych měl jít žebrem od chalupy k chalupě!

**Václav** _(vrazí mezi ně, rázně)_**:** Cože? Vy jste **si** včera před svědky dali slovo a dnes byste –

**DUBSKÝ** _(vztekle)_**:** Já povídám, že si ji nevezmeš!

**BUŠEK** _(vztekle)_**:** A já takovýmu člověku dceru svou nedám.

**Petr** _(snaží se je mírnit)_**:** Ale, ale, lidičky, co to děláte, co myslíte?

**Václav** _(rozpálen k DUBSKÉMU a BUŠKOVI)_**:** Tak vy nepovolíte? Tak je dobře! A teď vám taky já povím, co já udělám! – Já mám taky svou hlavu, a aspoň tak tvrdou jako vy. A já si to jednou vzal do hlavy, že muším Verunku dostat – a když vy povídáte, že ne, tak abyste věděli, co já udělám. _(Udeří o stůl.)_ Císař pán potřebuje mladej a zdravej lid, já měl odjakživa koně rád: já půjdu do Písku a dám se naverbovat k Vindiškréc-dragounům!

**Dubská** _(ulekne se a vzkřikne)_**:** Václave, **co** to myslíš?! Aby tě tam zabili jako nebožtíka Josefa?

**Petr** _(v úzkostech a srdečně)_**:** Pro pánaboha, Václave, měj rozum!

**Václav** _(divoce)_**:** Ať si mě tam zabijou – to je mi dočista jedno! Já toho litovat nebudu – ale vy toho budete do nejdelší smrti litovat!

**Dubská** _(v úzkosti)_**:** Václave!

**Václav** _(skoro DUBSKOU odstrčí)_**:** Marně do mě mluvíte, pajmámo. Ať si mě zabijou! Když pad na vojně Josef _(udeří pěstí o stůl)_, ať tam padnu taky já!

**Petr** _(rozčilen a s lítostí)_: Václave!

**Václav** _(odstrčí jej)_: Nechte mě, dědečku! **–** _(Jde ke kleci.)_ Tuhle toho drozda, kterýho jsem naučil hvízdat tu zamilovanou písničku nebožtíka Josefa, dejte, dědečku, Verunce – já jí ho slíbil. Až jí tu písničku zazpívá, ať si na mě vzpomene, aby věděla, že jsem ji měl k smrti rád a že jsem nyčko na vojně jako nebožtík Josef! _(Jde ke kleci a chce ji sundat ze stěny – vtom začne drozd pěkně hvízdat: „V kvetoucím věku svojí mladosti atd.“ –)_

_Všeobecné ticho._

**Václav** _(zarazí se, pak divoce)_**:** Slyšíte ho? Slyšíte ho, jak mi už odzpěvuje tu Josefovu zamilovanou písničku: „V kvetoucím věku svojí mladosti…“ Slyšíte ji? – A jestli jste vy tak zatvrzelí, že ji neslyšíte, tak ji dobře slyší nebožtík náš Josef tam v tej svej šachtě u Náchoda a myslí si o vás, že nejste lidi, protože máte srdce z kamení! _(Udeří o stůl.)_

**Dubská** _(s hrůzou)_: Václave!

**DUBSKÝ** _(pánovitě)_**:** Václave!

**Petr** _(dojat)_: Václave, můj vnuku!

**Václav** _(sejme klec ze stěny a dá ji na malý stolek vlevo)_**:** A až ho jednou uslyšíte zpívat, tak si pomyslete _(k BUŠKOVI a DUBSKÉMU)_, že jste mě taky zabili v kvetoucím věku mojí mladosti! A teď s pánembohem, pantáto! S pánembohem, pajmámo – já jdu do Písku a dám se naverbovat k Vindiškréc-dragounům! _(Odstrčí od sebe DUBSKOU i PETRA a odchází do světnice nalevo.)_

**DUBSKÝ** _(vzkřikne pánovitě a zatvrzele)_**:** Václave, ty tu zůstaneš!

**Dubská** _(zoufale)_**:** Rodičko boží, Václave!

**Petr** _(s bolestí)_**:** Václave, dítě!

**Václav** _(divoce a vzdorovitě)_**:** A né – a né – a né! _(Odejde.)_

_DUBSKÁ i PETR chtějí za ním. VÁCLAV se zevnitř zavře._

## **Výstup 9**

_PŘEDEŠLÍ. Středem vejde chvatně ČETNÍK v celé zbroji. Všichni se uleknou._

**četník** _(rázně a s vojenskou přísností)_**:** Pane s**ta**rosto! Když jsem šel ke vsi, viděl jsem z daleka člověka, který zastřelil v bramborách **za** vsí zajíce. Já ho _z_ dálky nepoznal. Ale z pěšinky od Písku viděl ho Habršperk; toho jsem poznal podle balíku kůží, které nesl. Ten ho viděl z blízka. Jménem zákona vyzývám vás, abyste Habršperka vyslechl, kdo byl ten pytlák. – Já toho pytláka potom zatknu a _(vyndá z tašky pouta)_ odvedu v železích k okresnímu soudu. – Já půjdu zatím pátrat do **vsi!** _(Salutuje po vojensku a odejde.)_

**BUŠEK** _(strachem se potácí a klesne na stolici)_**:** Habršperk je můj nepřítel… ten mě jistě udá! _(Trhne sebou.)_ Železa… _(Zdrcen.)_ Aby na Verunku ukazovali, že jí vedli tatíka ze vsi v železích. Ubohý dítě. Železa! Ježíši Kriste, co jsem to udělal!

**DUBSKÝ** _(jásá a hrozí BUŠKOVI)_**:** No počkej, ty furiante, tenkrát tě arest nemine.

_Opona padá._
