---
title: JEDNÁNÍ ČTVRTÉ
contentType: drama
---

<section>

_Úprava scény jako v dějství prvním. Mezi tímto dějstvím a předešlým uplynula jen malá chvilka._

</section>

<section>

## Výstup 1

_V pozadí od živnosti DUBSKÝCH přicházejí KOŽENÝ, ŠUMBAL, ŠMEJKAL a BUŠEK. Velice živě rokujíce, zastaví se v pozadí. V popředí před kapličkou stojí BLÁHA s ponocenskou troubou a kožichem, rozmlouvá s HABRŠPERKEM, který má pod paží velký svitek vydělaných koží. Později MARKÝTKA._

</section>

<section>

**BLÁHA****:** No tak teď jsem ti to všecko vyložil, jakej to byl v tej hromadě rumrejch. Koukej, tamhle ještě stojí všichni vejboři a rokujou. – No a Václav, ten se zavřel do vejstupku a nikoho nechce k sobě pustit.

**Habršperk** _(zamyšlen)_**:** A ty myslíš, že se dá jistě na vojnu?

**BLÁHA****:** To mně věř, že to udělá. – Zletilej je. – No a tys Buška dobře poznal, když toho zajíce zastřelil?

**HABRŠPERK****:** Ale jakpak ne – docela dobře. _(Zamyšleně, ale srdečně.)_ Ale **víš –** Václava je mi líto, je to tuze hodnej člověk a tebe se vždycky upřímně zastával – tu písničku se nám vypůjčil – –

**BLÁHA****:** To je boží pravda! _(Po malém váhání.)_ No a ty chceš Buška jistě četníkům udat?

**Habršperk** _(zamyšleně)_**:** No **víš –** _(váhavě, ale chytrácky)_ mně tak něco napadlo. _(Významně.)_ No počkej – uhlídáš, co udělám! –

_BLÁHA pokrčí rameny, jako by chtěl říci: Tomu nerozumím! Jde k Habršperkově chalupě a odkládá na lavici troubu a kožich. Zároveň přišla zezadu MARKÝTKA a mluví s BLÁHOU._

**BUŠEK** _(opustiv skupinu výborů, jde rychle k HABRŠPERKOVI; je vidět, že se stěží přemáhá; drsně)_: Poslouchejte, Habršperku, vy prej mě chcete dostat do arestu.

**Habršperk** _(tváří se hloupým)_**:** Já? – _(Loudavě a zdánlivě hloupě.)_ Inu, když se mě pan četník optá, jestli jsem vás, pantáto, viděl zabít toho zajíce – tak muším na svědomí říct, že jo!

**BUŠEK** _(podrážděn – prudce)_**:** A tohle se mi opovážíte říct do očí? Mně, prvnímu radnímu?

**Habršperk** _(tváří se hloupě a mluví zdlouhavě)_**:** Inu, pantáto, jestli jste dnes prvním radním, to je mi dočista jedno – až budete skrz to pytláctví odsouzen, tak je po všem radňování.

**BUŠEK** _(popuzen)_**:** Poslouchejte, Habršperku!

**HABRŠPERK****:** Ale jaképak poslouchání, pantáto? To víte, já byl ve světě a znám zákony. A to vím, že kdo je jednou trestanej, ten je taky shozenej z toho radňování a je po parádě!

**BUŠEK** _(přemáhá se)_**:** Tak vy mě tedy udáte? _(Po malé přestávce mírněji.)_ Což jsem vám někdy něco zlýho udělal?

**Habršperk** _(váhavě)_**:** No, mně ne, ale mýho kamaráda Bláhu jste chtěl dostat do kriminálu, a teď tam pomašírujete sám aspoň na čtyry neděle.

**BUŠEK** _(vybuchne)_**:** Habršperku, jestli vás popadnu…

**Habršperk** _(klidně)_**:** Ale, pantáto, vždyť vy mi nic neuděláte.

**BUŠEK** _(tím klidem dopálen)_**:** Poslouchejte –

**Habršperk** _(chladně)_**:** No tak, co?

**BUŠEK** _(přemáhá se – přechod – pak mírně)_**:** Poslouchejte, Habr­šperku, když mě tomu četníkovi neudáte, tak vám dám _(šeptá mu do ucha)_ padesát zlatejch.

**Habršperk** _(jako by se rozmýšlel)_**:** Aj, aj, aj – – – padesát zla­tejch – – no to jsou pěkný peníze! Ale já už se bez tý vaší padesátky tou svou ševcovinou taky ňák do smrti protluču.

**BUŠEK****:** Tak vy nechcete? _(Rozčileně.)_ Člověče, pomyslete si, co by to bylo pro mě za ostudu!

**HABRŠPERK****:** Inu, to je pravda, to by byla pro vás, pantáto, náramná ostuda… Ale to vám mělo, pantáto, napadnout dřív.

**BUŠEK** _(přemáhá se)_**:** Tak víte co, já vám dám _(šeptá mu do ucha)_ **sto** zlatejch!

**HABRŠPERK****:** Hm, sto zlatejch. – To jsou taky pěkný peníze. – Za ty by člověk koupil krávu! Ale víte co, pantáto, já to udělám lacinějc. – Víte, já mám Vencu Dubskejch rád, už proto, že se vždycky zastával mýho starýho kamaráda Bláhy – no a já bych se rád ňák Václavovi za to odsloužil. Víte co, pantáto, smiřte vy se s Dubským a já četníkovi řeknu, že jsem toho pytláka nepoznal – a je konec všemu!

**BUŠEK** _(prudce)_**:** Já se smířit s Dubským? Tak bych měl chuť dát vám jednu – _(Napřáhne ruku.)_

**Habršperk** _(klidně)_**:** I což je ono o chuť. _(Směje se.)_

**BUŠEK** _(pohrdavě)_: To víte, já si dám tak hned od někoho poroučet!

**HABRŠPERK****:** Inu tak holt půjdete do kriminálu! _(Odvrací se a odchází do pozadí k BLÁHOVI.)_

**BUŠEK** _(zlostně sebou škube; k sobě)_**:** Já **bych** toho chlapa hned vztekem na kusy roztrhal. _(V rozčilení a zlosti k sobě.)_ Kam mě to ta flinta přivedla! To bude hanba! Čtyry neděle mi jistě dají… mně hospodáři z Buškojc gruntu a prvnímu radnímu! Já bych se radš hned zabil! – Ale toho Dubskýho odprosit? _(Trdošíjně.)_ To ne, a ne! – Kdybych věděl, kterej advokát mě z toho vyseká – ať by na to prasklo třebas deset strychů polí! – Ale až já přijdu domů, já popadnu tu brokovnici a já ji na třísky rozmlátím. Nejlepší bych udělal, kdybych ji rozmlátil Markovi o zadek – flinty by nebylo škoda a Žida taky ne.

## Výstup 2

_Ze živnosti DUBSKÝCH žene se úprkem VÁCLAV v černých svátečních šatech. Za ním DUBSKÁ a PETR. Oba domlouvají mu usilovně. DUBSKÝ. Předešlí._

</section>

<section>

**DUBSKÁ****:** Václave, co myslíš?

**Petr** _(srdečně)_**:** Chlapče, vzpamatuj se! Co děláš?

**DUBSKÝ** _(rozmrzen a zamračen jde za nimi, vzpurně a zatvrzele)_**:** Nechte ho, kluka! Než bych si vzal na grunt to pytlácký plemeno, ať jde radši na vojnu!

**Václav** _(odstrkuje od sebe DĚDA i MATKU – vzdorovitě a furiantsky)_**:** Nechte mě – když tatínek nepovolí – já nepovolím!

## Výstup 3

_PŘEDEŠLÍ. VERUNKA přiběhne zděšená z levé strany a vrhne se VÁCLAVOVI kolem krku._

</section>

<section>

**Verunka****:** Václave, ty prej se chceš dát na vojnu!

**VÁCLAV****:** Ano, Verunko, dám se na vojnu, když jsou naši staří tak zatvrzelí!

**Verunka** _(vřele)_**:** Václave, vzpamatuj se! Nedělej to! – to by byla moje smrt! – To bych si radši vzala život!

**BUŠEK** _(přiskočí, popadne vztekle VERUNKU za ruku a odtrhne ji od VÁCLAVA – drsně)_**:** Cože? Ty **si** život nevezmeš, ale tohodle furianta taky ne!

**Verunka** _(lomíc rukama, prosí)_**:** Pantáto!

**BUŠEK** _(zlostně)_**:** Ani slova, nebo…

**Kožený****,** **Šmejkal** _(domlouvají BUŠKOVI)_**:** Ale Bušku!

**Dubská**, **Šumbal** _(domlouvají DUBSKÉMU)_**:** Poslouchej, Filipe! Měj předci rozum, starej!

**BUŠEK** _(odstrčí KOŽENÉHO a ŠMEJKALA_ – _tvrdošíjně)_: A ne, a ne, a ne! _(Drží VERUNKU.)_

**DUBSKÝ** _(odstrčí zároveň ŠUMBALA a ŽENU – tvrdošíjně)_: A ne, a ne, a ne!

**VÁCLAV****:** Tak, Verunko, s pánembohem! Měj se dobře a vzpomeň si někdy na mě!

**Verunka** _(vřele a pláče)_**:** Ó Václave, na tebe budu pamatovat až do hrobu tmavýho!

**BUŠEK** _(vzpurně)_**:** Mlčíš!

**VÁCLAV****:** A jestli mě na vojně zabijou jako mýho bratra Josefa, tak se, Verunko, někdy za mě pomodli.

**Verunka** _(zoufale)_: Václave! _(Chce k němu.)_

_BUŠEK ji zadrží._

**Václav** _(k MATCE chvějícím se hlasem)_**:** Tak **s** pánembohem, Verunko – s pánembohem všichni!

**Petr** _(lomí rukama)_**:** Pro milosrdenství boží, co děláte, vy zatvrzelí furianti!

**Dubská** _(domlouvá DUBSKÉMU)_**:** Muži…!

**DUBSKÝ** _(zatvrzele)_**:** Když je mu ona milejší než my – ať si jde! –

**VÁCLAV****:** Tak s pánembohem všichni – s pánem luhem! _(Odchází.)_

**Petr** a **Dubská** _(snaží se jej zadržet, ale marně)_**:** Václave… Václave…!

_Odejdou VÁCLAV, DUBSKÁ, PETR._

**šumbal** _(volá za nimi)_**:** Hej, Dubská, jářku, slyšíte, vy máte ten paličskej list – nechte ho tu – dejte ho sem, ať ho můžeme dát četníkovi! Jářku! Hej! Slyšíte!

_DUBSKÁ, VÁCLAV, PETR nevšimli si toho volání a odešli._

**Markýtka** _(která byla zatím přišla a živě mluvila s HABRŠPERKEM a BLÁHOU, vystoupí nyní do popředí a řekne k ŠUMBALOVI)_**:** Počkejte, strejčku, já vodskočím za tetou a přinesu vám tu paličskou ceduli! _(Nečekajíc odpovědi, běží za DUBSKOU a zajde za scénu.)_

_DUBSKÝ mluví rozčileně se ŠMEJKALEM. V pozadí objeví se ČETNÍK._

**Habršperk** _(přiblíží se zezadu k BUŠKOVI)_**:** Koukejte, pantáto, támhle jde četník – rozmyslete si to ještě…

**BUŠEK** _(je na rozpacích a rozčilen)_**:** Vy…

## Výstup 4

_PŘEDEŠLÍ. Z pozadí přichází ČETNÍK a jde ke skupině výborů._

</section>

<section>

**četník** _(velice způsobně)_: No, páni sousedi, vy taky nevíte, kdo byl ten pytlák, který toho zajíce zastřelil?

**Všichni** **Výborové** _(krčí rameny a tváří se hloupě)_**:** Nevíme! Nevíme! Jak bysme to my mohli vědět? Kdepak my?

**četník** _(k DUBSKÉMU)_**:** Pane starosto, ve vsi jsem se nedopátral ničeho – ale tuhle je Habršperk, můžeme ho hned vyslechnout. _(K HABRŠPERKOVI.)_ Jářku, pane mistr, kdopak to byl, co prve támhle za vsí toho zajíce zastřelil? Vy jste byl tak blízko! –

**Habršperk** _(zdlouhavě, s líčenou pokorou, ale chytrácky a pořád se dívá po BUŠKOVI)_**:** No, já šel **z** Písku – koupil jsem tam u koželuha tamhle ty hřbetovice na holeňky – no a když jsem šel pěšinou, slyšel jsem ňákou ránu… Ňáký člověk tam v bramborách vystřelil.

**četník****:** No – a kdo to byl?

**Habršperk** _(dívá se po BUŠKOVI, který je velice rozčilen; jako by tu otázku neslyšel)_**:** A ten zajíc se svalil.

**ČETNÍK** _(živě)_**:** A vy jste poznal…

**HABRŠPERK****:** I to já hned poznal, že toho zajíce trefil, protože se svalil.

**četník****:** Ale vy jste přece zároveň také poznal…

**Habršperk** _(tváří se hloupě)_**:** Že je zajíc nebožtík, toť se ví! – Neboť – pomyslil jsem si – kdyby nebyl ten zajíc mrtvej – ten by teprve ňák upaloval. _(Křeše si do hubky k zapálení dýmky.)_

_BUŠEK je velice rozčilen a má strach._

**Četník** _(poněkud netrpělivě)_**:** Ale prosím vás, řekněte mi konečně, kdo byl ten pytlák.

**Habršperk** _(loudavě)_**:** Inu…

**BUŠEK** _(rozhodl se zatím, k ČETNÍKOVI)_**:** S dovolením, já řeknu jen tuhle starostovi několik slov!

_ČETNÍK pokynem ruky přivolí, odstoupí do pozadí a mluví s výbory, kteří tento výstup s interesem sledovali._

**BUŠEK** _(vezme DUBSKÉHO za ruku a jde do popředí – přemáhá se velice a mluví zdlouhavě)_**:** Jářku, Filipe, poslouchej – my jsme dnes vyvedli oba velkou hloupost – ale já už to vidím, že jsem se dal od toho taškáře Fialy napálit. Koukej, Filipe, mějme rozum – my jsme si oba řekli ošklivé věci – ale víš – vždyť jsme od maličkosti kamarádi… Koukej – Václav se ti chce dát na vojnu – poslouchej, smiřme se **k**vůli těm dětem…

**DUBSKÝ** _(vítězně a s výsměchem)_**: Tak** vidíš, jak jsi přilezl! _(Vzdorovitě.)_ Ale abys věděl, teď se s tebou teprva nesmířím!

**BUŠEK** _(poněkud podrážděn)_**:** Poslouchej, Filipe, tohle mi přece neuděláš!

**DUBSKÝ** _(tvrdošíjně a furiantsky)_**:** A vidíš, to ti zrovna udělám!

_Zároveň mluvil ČETNÍK s výbory. HABRŠPERK mluví s BLÁHOU, který nyní chápe záměr Habršperkův; ukazují si významně na BUŠKA a DUBSKÉHO._

**Verunka** _(která tuto rozmluvu poslouchala, jde k DUBSKÉMU, srdečně)_**:** A vy jste, pantáto, k svýmu jedinýmu synovi tak nelidskej, že ho necháte, aby se dal na vojnu? A což, jestli to s ním na tej vojně zrovna tak zle dopadne jako s nebožtíkem Josefem? _(S výčitkou__, ale vřele.)_ Jen si, pantáto, vzpomeňte, jak vám bylo letos z jara, když jste klečel tam u toho lesíka u Náchoda nad tou šachtou, co jsou ty vojáci pochovaný. Povídal jste, když jste přijel, že jste plakal jako dítě a že vám to mohlo lítostí srdce utrhnout. – Jen si na to, pantáto, dobře vzpomeňte! – A s Václavem to může jednou taky tak zle dopadnout!

_DUBSKÝ se zachvěje; je patrno, že ho ta vzpomínka dojala._

_Malá přestávka._

**BUŠEK** _(přemáhá se)_**:** No, Filipe – tohle ti Verunka dobře řekla –

**Verunka** _(pozoruje jeho náladu – srdečně)_**:** A není-li vám, pantáto, Václava líto – nemějte mi to za zlý, ale to jste špatnej otec!

**DUBSKÝ** _(ještě více dojat – hodí rukou)_: Ale projím tě, Verunko, dej mi pokoj! –

**Verunka** _(vroucně)_**:** Pantáto, na kolenou vás prosím – _(Vezme DUBSKÉHO za ruce a chce kleknout.)_

**DUBSKÝ** _(velice dojat; k sobě napůl nevrle)_**:** Když začnou tyhle ženský do člověka hučet – _(Jde zvolna k VERUNCE, podívá se na ni; vezme ji za ruce; srdečně, ale zdlouhavě.)_ No, víš, Verunko, tys hodná holka a máš dobrý srdce, nu a když tedy za Václava tak prosíš – _(po malém váhání)_ **– n**o tak si běž za ním, že vzkazuji, aby se vrátil! –

**Verunka** _(radostně jásá)_**:** I zaplať vám to pámbu, pantáto! _(Políbí_ DUBSKÉMU _ruce a běží za VÁCLAVEM a volá radostně, ba divoce.)_ Václave! Václave! Vrať se! _(Za scénou.)_ Václave! Vrať se! Naši staří se smířili! Václave! _(Odejde.)_

_DUBSKÝ podá BUŠKOVI ruku, ten ji tiskne. BLÁHA a HABRŠPERK se radují z toho. – Živá hra. HABRŠPERK dokazuje, že je to smíření jeho dílo._

**BUŠEK** _(k HABRŠPERKOVI)_**:** No, viděl jste?

**Habršperk** _(radostně)_**:** Viděl, pantáto!

**četník** _(netrpělivě – ale zdvořile k DUBSKÉMU)_**:** Dovolte, pane starosto, abych dokončil výslech – Nu, jářku, Habršperku, kdopak to tedy toho zajíce zastřelil?

_BUŠEK ohlédne se zvědavě po HABRŠPERKOVI._

**HABRŠPERK** _(pokyne BUŠKOVI rukou, aby neměl žádnou starost – zdlouhavě)_**:** Kdo? – _(Pokrčí rameny.)_ Inu kdo! To je těžká věc! – Já už dělám tu svou ševcovinu pětadvacet let a koukám tak do toho šídla večer za večerem při špatným světle a mám už od toho tak zkažený oči, že na třicet kroků už ani persony nerozeznávám. Já ovšem viděl, že ňákej mužskej vystřelil, ale kdo to byl – ať se na tomhle místě propadnu – _(ukáže prstem před sebe a uskočí)_**,** já ho nepoznal!

**četník** _(překvapen)_**:** Ale vždyť jste nebyl tak daleko –

**HABRŠPERK****:** Inu, jak povídám, poloviční slepota – na třicet kroků personu nepoznám – nevím a nevím, kdo to byl. Já si dost oči namáhal – ale ne – a ne ho poznat! A kdybyste mě zabili, já ho nepoznal!

**Četník** _(nevrle)_**:** Tohle je mrzuté. Ale jak není svědka, je po soudu. – Pane starosto – páni sousedi – dobrou noc! _(Salutuje, pozdraví sousedy v pozadí a odejde.)_

**Všichni****:** S pánembohem! Provázej je pámbu!

**BUŠEK** _(jde k HABRŠPERKOVI)_**:** No tak vám děkuju!

**HABRŠPERK****:** I rádo se stalo. _(Vesele.)_ A vidíte, pantáto, a nekoštovalo vás to ani krejcar! _(Mluví spolu tiše.)_

_DUBSKÝ, BUŠEK a HABRŠPERK mluví se sousedy. MARKÝTKA vrátila se z pravé strany v popředí – nese paličský list._

**BLÁHA** _(šel jí vstříc)_**:** Jářku, panno Markýtko, koukejte, vy jistě nechcete, aby přišel Fiala do kriminálu – má ženu a sedum dětí – ta famelie by byla do smrti nešťastná!

**MARKÝTKA****:** A toť se ví, strejčku, že nechci, aby skrze mě přišli do nechčestí!

**BLÁHA** _(důvěrně k MARKÝTCE)_**:** Tak víte co, ten list dočista spálíme.

**MARKÝTKA****:** Ba jo, strejčku, to bude to nejlepší… A bude všemu konec! –

_Odejdou spolu do pozadí a posadí se na práh kapličky._

## Výstup 5

_Předešlí. FIALA, FIALOVÁ, KRYSTÝNA a ostatních šest DĚTÍ. Když přicházejí, je slyšet z kovárny bušení kladiv o kovadlinu._

</section>

<section>

**FIALA** _(vrhne se s DĚTMI před BUŠKEM na kolena)_: Proboha vás prosím, pantáto, neudávejte mě četníkům, já už to víckrát neudělám.

**Terezka**, **Krystýna** a **všechny** **děti** _(se sepjatýma rukama)_**:** My **už** to víckrát neuděláme! _(Pláčou.)_

**BUŠEK** _(rozzloben)_**:** Jděte mi ke všem čertům, vy holoto!

_FIALA se ŽENOU a DĚTMI vstanou, jdou a vrhnou se před DUBSKÝM na kolena._

**FIALA****:** Pantáto, proboha vás prosím…

**DUBSKÝ** _(prudce)_**:** Cože? Vám odpustit? To ne! Za to mušíte sedět!

**BUŠEK** _(volá)_**:** Hej, kdepak je ten paličskej list?

**DUBSKÝ****:** Kde je?

**Ostatní** **sousedi**: Kde je ten paličskej list?

_Všichni se ohlédnou ke kapličce. Zároveň BLÁHA s MARKÝTKOU zapálili na stupních kapličky paličský list, který jasným plamenem v té chvíli dohořívá, když se tam všichni ohlédnou._

**DUBSKÝ**, **BUŠEK**, **šumbal** _(spatřivše oheň, zvolají překvapeni)_**:** Co to děláte?

**Markýtka** _(jde k nim)_**:** Inu, spálili jsme tu paličskou ceduli, aby nepřišel skrze mě nikdo do nechčestí!

**DUBSKÝ**, **BUŠEK**, **šumbal** _(rychle)_**:** Vy že jste tu ceduli spálili?

**MARKÝTKA****:** Spálili a je po soudu.

**BUŠEK** _(zlostně)_**:** I to aby do vás…

**DUBSKÝ** _(ostře)_**:** Ale to jste neměli…

**Všichni** **sousedi****:** To jste neměli udělat! – Ne! Ne!

**BUŠEK** _(popadne FIALU za límec)_**:** Ty taškáři, máš z pekla štěstí! Ale za to, že nepůjdeš v železích ke krajskýmu soudu do Písku, poděkuj se tuhle jim. _(Ukazuje na BLÁHU a MARKÝTKU.)_

**FIALA** _(vzpírá se)_**:** Já… Já… Ó, ne!

**DUBSKÝ** _(zlostně)_: Cože? Ty ještě odmlouváš? A teď já poroučím, že musíš ty, tvoje žena a všecky tvoje děti tuhle jim oboum… _(ukáže na MARKÝTKU a BLÁHU)_ ruce políbit, a to hned, nebo…

**BLÁHA** _(s líčenou pýchou)_**:** No, tohle si dám líbit. _(Natáhne pravou ruku vpřed.)_

_MARKÝTKA učiní totéž. FIALA, TEREZKA a DĚTI líbají jim ruce._

## Výstup 6

_PŘEDEŠLÍ, PETR, za ním DUBSKÁ – vedouc VÁCLAVA z jedné a VE­RUNKU z druhé strany._

</section>

<section>

**Verunka** _(pustí Václava a padne BUŠKOVI kolem krku – radostně)_: Pantáto! Pantáto!

**Václav** _(padne DUBSKÉMU kolem krku – radostně)_**:** Pantáto! _(Pak obejme VERUNKU.)_ Má zlatá, znejmilejší Verunko!

**Petr** _(radostně)_**:** Tak, dětičky, tak! _(K DUBSKÉMU a BUŠKOVI.)_ Jářku, chlapci, zejtra půjdete k panu faráři do Radotic pro ohlášky.

**DUBSKÝ****:** Půjdeme…! _(Důvěrně k BUŠKOVI.)_ Ale tý flinty necháš?

**BUŠEK** _(udeří se v prsa)_**:** Jako že je bůh nade mnou, nechám. _(Podají si ruce.)_

_VÁCLAV objímá zatím v pozadí VERUNKU._

**Habršperk** _(k BLÁHOVI, jenž vysvětloval, že smíření to sám způsobil.)_**:** No, jářku, ponocnej, to jsem na **ty** furianty vyzrál – co?

**BLÁHA****:** Abys na ně nevyzrál – takovej vzdělanej člověk!

_Opona padá._

</section>
